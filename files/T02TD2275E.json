{
    "T02TD2275E:125a-0": "@125a # // rgya gar skad du //",
    "T02TD2275E:125a-1": "sva aa dhishth'a na kra ma /",
    "T02TD2275E:125a-2": "bod skad du /",
    "T02TD2275E:125a-3": "rang byin gyis brlab pa'i rim pa /",
    "T02TD2275E:125a-4": "dpal rdo rje sems dpa' la phyag 'tshal lo //",
    "T02TD2275E:125a-5": "bdag la byin gyis brlab pa'i cha'i khyad par bstan pas sprul pa sgyu ma'i bdag / dpal ldan rdo rje sgeg mo nyid la lhag par rol pa'i ro gang ci yang rung //",
    "T02TD2275E:125a-6": "rdo rje bdud rtsi dpal ldan gang la gang gis bstod pa de lta'ang 'khrul pa'i rang bzhin na //",
    "T02TD2275E:125a-7": "ji ltar brjod pa 'di las gzhan su bcom ldan de la kun nas phyag 'tshal lo ;",
    "T02TD2275E:125a-8": "/ gang yang mngon dga'i rgyal ba'i sku mdzes gcig pu nyid //",
    "T02TD2275E:125a-9": "su yang mkhas rnams snying gar gnyid sad mi 'gyur ba //",
    "T02TD2275E:125a-10": "gang zhig shar bas mnyam pa'i dus na dbang po dang //",
    "T02TD2275E:125a-11": "yul rnams bcas pa nub pa de la phyag 'tshal lo //",
    "T02TD2275E:125a-12": "gang la spros pa dpal ldan bde ba'i rang bzhin rdo rje'i mtshon 'dzin cing //",
    "T02TD2275E:125a-13": "gang zhig cha byad spros bral dri med shes rab rang bzhin kun du 'gro //",
    "T02TD2275E:125a-14": "dpag bsam lcug mas mngon mtshungs gnas gsum nyon mongs dra ba gcod pa gang //",
    "T02TD2275E:125a-15": "dpal ldan dro rje tshig mtshan btsun mo de la kun nas phyag 'tshal lo ;",
    "T02TD2275E:125a-16": "/ gang zhig rdo rje yan lag ma zhes kun nas dran pas kyang //",
    "T02TD2275E:125a-17": "nyon mongs bral ba'i bde ba 'ba' zhig sar ni bde 'gro ba //",
    "T02TD2275E:125a-18": "de la mi phyed gus pa'i khur gyi lcid kyis mgrin smad nas //",
    "T02TD2275E:125a-19": "de yi zhabs kyi padma'i rdul la spyi bos phyag 'tshal lo //",
    "T02TD2275E:125b-0": "gang gis bka' @125b drin zer gyis spros pa bdag gis de nyid ni //",
    "T02TD2275E:125b-1": "rin chen 'od kyis bskor bas mun pa'i tshogs ni rab bcom zhing //",
    "T02TD2275E:125b-2": "rnyog med mig gis rang gi rnam par rol pa ring mthong ba'i //",
    "T02TD2275E:125b-3": "bla ma rnam par snang byed de la yang dag 'dud //",
    "T02TD2275E:125b-4": "gang zhig srid pa dang ni zhi gnas 'gram du dga' ba rgyu mthun 'bab //",
    "T02TD2275E:125b-5": "ye shes nam mkha'i chu bos yid rgyas dpal ldan bla ma gsum pa nyid //",
    "T02TD2275E:125b-6": "dpal ldan rdo rje sgeg mo btsun mo'i tshogs rnams shes rab pha rol phyin rang bzhin //",
    "T02TD2275E:125b-7": "gang zhig gnas gsum ston pa gcig pu dam pa'i dbang phyug dam pa'i sems la bdag skyabs mchi //",
    "T02TD2275E:125b-8": "gang gi sems ni mnyam pa nyid kyi yul du 'jog cing dug 'dra ba'i //",
    "T02TD2275E:125b-9": "'khor ba bcud kyis len gyi rnam par mdzad pa rang dbang sngags 'dra ba //",
    "T02TD2275E:125b-10": "gang gi sa ste dbang po'i blo yis min 'gro gsum khang chung gi //",
    "T02TD2275E:125b-11": "dri ma 'khrud nas gcig pu bla ma dam pa'i ngag la phyag 'tshal lo //",
    "T02TD2275E:125b-12": "gang gang dran par yang dag gnas pas snying ga padma'i mdud pa ni //",
    "T02TD2275E:125b-13": "dbugs 'byin grol bar sbyor ba'i bla ma'i bka' lung de nges ni //",
    "T02TD2275E:125b-14": "nyi phyed 'od 'dra'i tshogs kyis gnas gsum khang bu'i mun 'dzoms shing //",
    "T02TD2275E:125b-15": "rmongs dang 'gal la bag ni du la bar bcad pas phyag 'tshal lo //",
    "T02TD2275E:125b-16": "bla ma'i zhabs kyi rdul 'di cung zad dran pa yi //",
    "T02TD2275E:125b-17": "yon tan spros pa yongs su gyur pas dpal ldan pa //",
    "T02TD2275E:125b-18": "mi bde ba yi bdag nyid kyang ni mchog bde bar //",
    "T02TD2275E:125b-19": "gal te grub na 'di las bsgrub bya gzhan med do //",
    "T02TD2275E:125b-20": "bdag ni bla ma'i zhabs kyi rdul la gus dang ldan pas rga shi dang //",
    "T02TD2275E:125b-21": "nad dang sdug bsngal sna tshogs mda' 'dra'i zug rdu'i tshogs 'dis ngal ba med //",
    "T02TD2275E:125b-22": "lus can rnams la ye shes bdud rtsi skal ba ma bgos mi nus pas //",
    "T02TD2275E:125b-23": "gang zhig bdag gis spyad pa de ni yongs su gdung ba che //",
    "T02TD2275E:125b-24": "blo yi yul min des na gang gi spyod yul min //",
    "T02TD2275E:125b-25": "gzhi yi gtam gyi rim pa bla mas gsungs pa ring //",
    "T02TD2275E:125b-26": "de yi rim pas snying rje la sogs yon tan dag / dad ldan rnams la snying gi gnas su rang nyid skye //",
    "T02TD2275E:126a-0": "@126a * // dngos po 'di kun gcig pa dang //",
    "T02TD2275E:126a-1": "du ma'i rang bzhin cha bral te //",
    "T02TD2275E:126a-2": "'di ni zhen pa'i sbyor bral bas //",
    "T02TD2275E:126a-3": "rtsol ba'i rnal 'byor rnam par 'gyur //",
    "T02TD2275E:126a-4": "spu langs myu gu'i tshogs kyis rab dga' yi //",
    "T02TD2275E:126a-5": "mchi mas mig gang rdzi ma bkrus nas su //",
    "T02TD2275E:126a-6": "ches bstan gus pa'i khur gyis mgo 'dzin ni //",
    "T02TD2275E:126a-7": "dpag bsam bla ma dam pa la 'dud do //",
    "T02TD2275E:126a-8": "gsal bar spyi bor lag sngar cung zad byed //",
    "T02TD2275E:126a-9": "rab dga' bcas pas nor 'dzin yan lag 'khyud //",
    "T02TD2275E:126a-10": "yang dag gus pa'i skud pas yid kyi me tog ni //",
    "T02TD2275E:126a-11": "mdud par brgyus pa'i bdag gi phreng ba 'di bzhes shig / mgon po khyod kyi bka' gnad nyung 'dus shes rab ni //",
    "T02TD2275E:126a-12": "rgyal po'i bu mo cha las mkhas 'dra dbang du byed //",
    "T02TD2275E:126a-13": "'gro ba rnams kyi rang bzhin rol pa'i ro yi bde ba ni //",
    "T02TD2275E:126a-14": "'ba' zhig rjes su myong ba de ni yid gcig bsod nams can //",
    "T02TD2275E:126a-15": "lang tsho'i snying rjes brlan pas khyod kyis sngon med lam gsungs pa //",
    "T02TD2275E:126a-16": "'gro ba bgrod bya med dang 'gro med ces bya ngo mtshar che //",
    "T02TD2275E:126a-17": "gang du gom pa bor ba tsam gyis mnyam med bde ba'i rgyun bcas pa //",
    "T02TD2275E:126a-18": "gang tshe srid dang zhi ba cung zad tha dad ma mthong ngo //",
    "T02TD2275E:126a-19": "rnal 'byor gyi dbang phyug dpal sa ra ha chen pos mdzad pa bdag byin gyis brlab pa grub pa rdzogs so /",
    "T02TD2275E:126a-21": "// / pandi ta chen po pa sh'anta bha dra'i zhal snga nas dang /",
    "T02TD2275E:126a-22": "bod kyi lo ts'a ba rma ban chos 'bar gyis bsgyur cing zhus te gtan la phab pa'o//"
}
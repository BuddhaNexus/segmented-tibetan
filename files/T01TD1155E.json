{
    "T01TD1155E:196a-0": "@196a # // rgya gar skad du /",
    "T01TD1155E:196a-1": "gu na aa paryanta sto tram /",
    "T01TD1155E:196a-2": "bod skad du /",
    "T01TD1155E:196a-3": "yon tan mtha' yas par bstod pa /",
    "T01TD1155E:196a-4": "thams cad mkhyen pa la phyag 'tshal lo //",
    "T01TD1155E:196a-5": "rgyal ba'i yon tan mtha' mi 'tshal bas gal te khyod bsngags mi brjod na //",
    "T01TD1155E:196a-6": "'ga' yang khyod bstod mi bgyid khyod kyi 'byor ba 'gro bas rtogs ma mchis //",
    "T01TD1155E:196a-7": "gang slad 'gro 'dis khyod la bstod pa bgyis kyang nongs pa ma mchis pa //",
    "T01TD1155E:196a-8": "de slad don 'dir bdag ni blo gros rab tu chung yang brtson pa lags //",
    "T01TD1155E:196b-0": "srid gsum dag la phan brtson blo @196b mnga' ngan song gnas na'ang bsngags par 'os //",
    "T01TD1155E:196b-1": "rang don smon pa'i blo gros can ni mya ngan 'das kyang ma lags zhes //",
    "T01TD1155E:196b-2": "de slad khyod ni 'khor ba'i 'jigs pas mi ldog brtan zhing mi g-yo bas //",
    "T01TD1155E:196b-3": "'jig rten skye zhing 'chi bas nyam thag yongs su bskyab par brtson pa lags //",
    "T01TD1155E:196b-4": "srid pa'i 'gro ba dag tu sdug bsngal rnams kyis smas pa'i sems can la //",
    "T01TD1155E:196b-5": "bdag gi blo gros rtsub pos sdug bsngal rnam mang de dang de bsgrubs pas //",
    "T01TD1155E:196b-6": "de phyir bdag gis de dag rnams la bde ba bskyed phyir bzod bya zhes //",
    "T01TD1155E:196b-7": "de slad khyod ni 'gro la zhi ba'i bde ba bskyed slad brtson pa lags //",
    "T01TD1155E:196b-8": "sems can gang dag ma rig ldongs pas bsam pa rgud pa'i blo gros can //",
    "T01TD1155E:196b-9": "pha dang bur gyur rnams kyis bdag la gnyen snyam byams pas phan btags pa //",
    "T01TD1155E:196b-10": "de dag btang nas gcig pu thar par byed pa bdag gi tshul min zhes //",
    "T01TD1155E:196b-11": "de slad khyod kyis 'gro ba mgon med nges thar bgyi slad smon lam btab //",
    "T01TD1155E:196b-12": "sngon chad 'khor bar sdug bsngal kun du myong gyur tshe na bdag la ni //",
    "T01TD1155E:196b-13": "gang dag yun ring ngo shes byams sems ldan pas lan brgyar grogs byas pa //",
    "T01TD1155E:196b-14": "bde ba thob tshe de dag bkol nas ji ltar yongs su spyad bya zhes //",
    "T01TD1155E:196b-15": "de slad khyod ni bdud rtsi 'ang sems can kun dang thun mong gsol bar brtson //",
    "T01TD1155E:196b-16": "mchog sbyin 'gro bar sems can rnams dang lhan cig longs spyod 'das dgongs nas //",
    "T01TD1155E:196b-17": "de dag nges par yongs su mi gtong bas na khyod kyi bstan pa ni //",
    "T01TD1155E:196b-18": "ji ltar khyod nyid ne tsor 'khrungs tshe ljon shing gzhon nu lags spyad pa'i //",
    "T01TD1155E:196b-19": "ljon shing rgas par gyur kyang yongs su mi gtong de ltar brtson pa lags //",
    "T01TD1155E:196b-20": "gang slad 'gro ba mya ngan ma 'das mya ngan khyod 'da' blo ma byung //",
    "T01TD1155E:196b-21": "bde gshegs go 'phang brnyes par nus pa ma lags de mi mdzad //",
    "T01TD1155E:196b-22": "de slad khyod ni kun mkhyen yon tan gter dag brnyes mdzad slad du brtson //",
    "T01TD1155E:196b-23": "stobs bcu'i yon tan bdag gir mdzad pa las gzhan khyod la phra mi mnga' //",
    "T01TD1155E:196b-24": "gang su la la dag gis bde gshegs go 'phang brnyes pa de dag kyang //",
    "T01TD1155E:196b-25": "'di bas shin tu smad pa'i gnas skabs dag tu lhung ba byung ngo zhes //",
    "T01TD1155E:197a-0": "de slad khyod kyis @197a * //",
    "T01TD1155E:197a-1": "nyam ngar lhung ba'i tshe yang bdag nyid smad ma mdzad //",
    "T01TD1155E:197a-2": "bdag la smod pa mi rung skyes bu dar ba zhum par bgyid ma lags //",
    "T01TD1155E:197a-3": "gang slad gal te rang la rag las 'bad pas byang chub thob gyur na //",
    "T01TD1155E:197a-4": "sangs rgyas go 'phang rnyed dka' ma lags snyam du khyod kyi blo gros byung ;",
    "T01TD1155E:197a-5": "/ de slad khyod kyis nyam nga'i dus su'ang kun mkhyen smon lam brtan bzlog pa //",
    "T01TD1155E:197a-6": "dman la dga' ba rnams kyi tshig dag khyod kyis khyad du bsad par mdzad //",
    "T01TD1155E:197a-7": "nyon mongs chu bo rab 'khrug pa dang ngan 'gro la dag rtag tu gdangs pa dang //",
    "T01TD1155E:197a-8": "so so'i skye bo'i g-yo dang sdig pa'i grogs po rtag par rgyun du gnas pa dang //",
    "T01TD1155E:197a-9": "thub rnams rnyed par dka' zhes de ltar sems zhum 'gro ba gtong ba'i rgyu //",
    "T01TD1155E:197a-10": "gang lags de nyid khyod kyi thugs rje rtag tu skye ba'i rgyur yang gyur //",
    "T01TD1155E:197a-11": "ji ltar 'gro ba rnams la khyod blo shin tu byams pa skye ba ltar //",
    "T01TD1155E:197a-12": "'jig rten 'di dag rang la'ang byams pa'i blo gros skye bar mi 'gyur la //",
    "T01TD1155E:197a-13": "'jig rten phongs pa'i gnas skabs gyur na bdag nyid dag kyang gtong bar bgyid //",
    "T01TD1155E:197a-14": "khyod ni shin tu nyam nga'i dus su'ang 'gro ba gtong ba bzhed ma mchis //",
    "T01TD1155E:197a-15": "gang zhig skye bo dman dang phongs pa re ba'i bsam ldan mthong na yang //",
    "T01TD1155E:197a-16": "brtse med 'bras bu 'dod pas smod gzhan yon tan dag dang ldan tshol ba //",
    "T01TD1155E:197a-17": "bsam brlag de ni sbyin pa byed kyang slong ba rnams dang mtshungs so zhes //",
    "T01TD1155E:197a-18": "de slad khyod ni thugs rjes slong ba rnams la sbyin par bzhed la zhugs //",
    "T01TD1155E:197a-19": "'ga' zhig rang nyid ma dul bzhin du rigs par ldan pa'i tshig smra yang //",
    "T01TD1155E:197a-20": "rang gi tshig dang 'gal bar spyod pas gzhan dag 'dul bar mi nus zhes //",
    "T01TD1155E:197a-21": "khyod kyis dgongs nas de slad 'gro ba mtha' dag thugs la bzhag mdzad nas //",
    "T01TD1155E:197a-22": "re zhig bdag nyid ma dul ba nyid dul bar mdzad phyir brtson pa lags //",
    "T01TD1155E:197a-23": "gang slad mkhas pa rnams kyi mi dge'i las kyang zhi ba'i bde bar 'gyur mod kyi //",
    "T01TD1155E:197a-24": "'on kyang 'phags pas mi dge ba dag kun du bsten 'os ma yin zhes //",
    "T01TD1155E:197b-0": "de slad khyod ni rtag tu rang bzhin yongs su dag pas sdig las log / ngan song 'jigs pas ma lags lha yi bde spyad bzhed @197b pa'i phyir ma lags //",
    "T01TD1155E:197b-1": "gang dag 'gro la mi lta bdag nyid zhi bar 'gro bar bgyi slad spyod bgyid pa //",
    "T01TD1155E:197b-2": "des kyang ci ste brtson pa ma bsten slan chad bsam rdzogs mi 'gyur na //",
    "T01TD1155E:197b-3": "gang gis 'gro ba ma lus bsgral phyir brtson pa brtsams pas ci smon zhes //",
    "T01TD1155E:197b-4": "de slad khyod kyis rang gi bde la ma gzigs byang chub slad du brtson //",
    "T01TD1155E:197b-5": "khyod kyis 'byor ba chung ba'i tshe yang sbyin par bzhed pa ma spangs la //",
    "T01TD1155E:197b-6": "bdog pa chung yang slong ba rnams la zhum mi mnga' ba'i thugs kyis stsal //",
    "T01TD1155E:197b-7": "dbang phyug chen po mnga' yang tshul dang 'gal ba'i tha snyad mi mnga' la //",
    "T01TD1155E:197b-8": "na tshod lang tshor gyur kyang 'dod pa rnams la thugs ni chags mi mnga' //",
    "T01TD1155E:197b-9": "khyod kyis thos dang blo gros che ba'i tshe na'ang bdag bstod ma mdzad la //",
    "T01TD1155E:197b-10": "'gro ba yon tan chung ba gzhan rnams kyang ni mthon por bkur bar gyur //",
    "T01TD1155E:197b-11": "yon tan tshogs la gnas tshe nyid kyi spyod pa nyes pa chung du'ang bzung ;",
    "T01TD1155E:197b-12": "/'gro ba dmu rgod rnams la rtsol ba mi mnga' bde bar gnas pas bzhugs //",
    "T01TD1155E:197b-13": "khyod kyi thugs ni srid dang nyon mongs skyo bas zhi la dgyes gyur kyang //",
    "T01TD1155E:197b-14": "thugs rje nyid kyis mdzad pa'i yon tan skye bo rnams dang rjes su mthun //",
    "T01TD1155E:197b-15": "byed pa ma gtogs gzhan gyis 'bras bu mi myong bar ni khyod mkhyen kyang //",
    "T01TD1155E:197b-16": "'on kyang sems can rnams kyi 'byor pa skyed slad bsod nams gter rnams bdar //",
    "T01TD1155E:197b-17": "khyod la shes rab la sogs yon tan gang dag rtag tu mnga' gyur pa //",
    "T01TD1155E:197b-18": "de dag khyod kyis 'gro ba dag gi don rnams nyid du nye bar spyad //",
    "T01TD1155E:197b-19": "de las khyod kyi bsod nams 'bras bu gzhan du mchis pa ma lags la //",
    "T01TD1155E:197b-20": "de dag 'gro ba'i 'byor slad yongs su bsngos kyang don ma mchis ma lags //",
    "T01TD1155E:197b-21": "khyod la gzhan la sman pa'i thabs dang 'bral ba'i dus 'ga' 'ang byung ma gyur //",
    "T01TD1155E:197b-22": "thabs chung ma gyur 'bras bu ma mchis ma lags 'bras bu chung ma lags //",
    "T01TD1155E:197b-23": "bsod nams chung ngu rtsom pa dag la khyod ni mngon dgyes ma lags la //",
    "T01TD1155E:197b-24": "bsod nams chu bo dag gis ngoms par ma gyur chab kyi rgya mtsho bzhin //",
    "T01TD1155E:197b-25": "mtshan mo ston ka'i zla ba nya ba'i mdangs kyis nyams dgar gyur pa dang //",
    "T01TD1155E:198a-0": "rdzing bu @198a * //",
    "T01TD1155E:198a-1": "autpala rgyas pa gnyid bral mig la rngom brjid byed rnams dang //",
    "T01TD1155E:198a-2": "ri bo ljon shing me tog rgyas pa brgya yis rtse mo dkrigs rnams kyis //",
    "T01TD1155E:198a-3": "gzhan la gcig tu sman dgyes khyod kyi blo gros phrogs par rngo mi thogs //",
    "T01TD1155E:198a-4": "'jig rten sdug bsngal dag gis smad tshe khyod ni nyid la byams pa yis //",
    "T01TD1155E:198a-5": "yul gyi dga' ba ston nyams su blang bya min zhes thugs rje'i blos mkhyen nas //",
    "T01TD1155E:198a-6": "gling bzhi'i dbang phyug mnga' yang yul rnams kyis ni thugs kyang mi phrogs la //",
    "T01TD1155E:198a-7": "khyod kyis gzhan sman lhur bzhes mdzad pas dus dag shin tu 'das par bgyis //",
    "T01TD1155E:198a-8": "phyug cing 'byor ba slong ba rnams kyis legs par spyad par ma byas dang //",
    "T01TD1155E:198a-9": "dur khrod ljon shing me tog rgyas pa'i ljid kyis g-yur za mtshungs so zhes //",
    "T01TD1155E:198a-10": "de slad bsod nams dman pa'i 'byor ba dag la slong rnams ma spyod pas //",
    "T01TD1155E:198a-11": "khyod kyi dkor nor slong ba ma mchis pa ni thugs la gcags par gyur //",
    "T01TD1155E:198a-12": "gang zhig brtse med srid pas tshong ba bzhin du 'bras bu'i phyir btsal nas //",
    "T01TD1155E:198a-13": "de ni 'bras bu yang ni slang ba rnams la sbyin par spro ma mchis //",
    "T01TD1155E:198a-14": "gang gi slad du khyod kyi gtong ba rnams dus gzhan la sman gyur pa //",
    "T01TD1155E:198a-15": "de slad de yi 'bras bu'ang slong ba rnams kyis rang gi lag par bzung //",
    "T01TD1155E:198a-16": "ri ngos ljon shing 'bras bu smin pa dag tu bya rnams lta bu dang //",
    "T01TD1155E:198a-17": "dgon pa'i rdzing bu bskyed shing bzang pos bskor bar ngal rnams ltar //",
    "T01TD1155E:198a-18": "'dzem med slong ba dgyes pa khyod la bag phebs 'byor ba 'tshal ba yi //",
    "T01TD1155E:198a-19": "slongs mo pa dag kun nas myur bar mngon du lhags nas sdod tsing mchis //",
    "T01TD1155E:198a-20": "dpal 'byor 'bangs dang btsun mo rang gi sha dang srog kyang gtong ba na //",
    "T01TD1155E:198a-21": "khyod kyis sras gzhon rab sdug ston zla tshes pa dri med gzugs ldan pa'ang //",
    "T01TD1155E:198a-22": "slong ba rnams la gtong bar mdzad la brtson par gyur pa ji lta ba //",
    "T01TD1155E:198a-23": "de ltar gtong la goms pa khyod kyi thugs la brtan pa nyid kyang byung //",
    "T01TD1155E:198a-24": "gang zhig thos par gyur na'ang 'jig rten 'di la gnod pa skye 'gyur dang //",
    "T01TD1155E:198b-0": "gang yang khyod nyid kyis kyang yun ring sku nyams bzhes par mi @198b spyod pa'i //",
    "T01TD1155E:198b-1": "spyod pa de dag khyod la goms pas dus su rang gi ngang nyid gyur //",
    "T01TD1155E:198b-2": "de slad yon tan dag ni yongs goms ma bgyis spel bar dka' ba lags //",
    "T01TD1155E:198b-3": "ji ltar sman pa gdon gyis zin la gdon rnams bsal bar bgyid slad du //",
    "T01TD1155E:198b-4": "rdeg cing tshig rtsub smra ba spyod kyang zin pa nyid la rdeg mi bgyid //",
    "T01TD1155E:198b-5": "de ltar khyod kyang nyon mongs nyid la brtse dang bral bas spyod mdzad kyi //",
    "T01TD1155E:198b-6": "'gro ba nyon mongs gyur pa la ni khyod nyid thugs rje mdzad pa lags //",
    "T01TD1155E:198b-7": "khyod kyis rtag tu yon tan nor lhag rnams la gus pas bsags pa mdzad //",
    "T01TD1155E:198b-8": "mnyam pa rnams la yon tan goms par bgyi slad byams pa'i thugs kyis spyad //",
    "T01TD1155E:198b-9": "dman la thugs rjes brtson pa mchog gis yon tan rnams bskrun te //",
    "T01TD1155E:198b-10": "'gro ba rnams la khyod kyis ji ltar rigs par legs par mdzad par zhugs //",
    "T01TD1155E:198b-11": "ji ltar ma ma rang lus sna tshogs thabs tshul mang po 'dzin bgyid kyang //",
    "T01TD1155E:198b-12": "gzhon nu'i nad bsal ched lags dga' bskyed ma lags lus phyir ma lags pa //",
    "T01TD1155E:198b-13": "de ltar khyod kyang brtson pa chen pos yon tan bdag nyid bskrun mdzad pa //",
    "T01TD1155E:198b-14": "'gro ba'i longs spyod ched lags grags dang gzhan dag zil mnan ched ma lags //",
    "T01TD1155E:198b-15": "khyod kyi blo gros gzhan la sman pa'i thabs mkhyen mdzad slad zhugs gyur pa //",
    "T01TD1155E:198b-16": "'di ltar khyod nyid thugs rjes rnam pa de dag nyid la zhugs lags gda' //",
    "T01TD1155E:198b-17": "khyod ni brtson 'grus 'phags pas brtsal ba che yang mnyel bar ma gyur pa //",
    "T01TD1155E:198b-18": "de gsum dag gis khyod kyis gzhan sman ma bsgrubs cung zad byung ma gyur //",
    "T01TD1155E:198b-19": "khyod ni 'bad rtsol chen po can gyi phrin las mnga' bar mi bzhed la //",
    "T01TD1155E:198b-20": "spyod pa shin tu rmad du byung ba gcig tu bsam yas 'di yang byung //",
    "T01TD1155E:198b-21": "gang slad khyod kyi sems can ma mchis pa 'di thugs su chud gyur kyang //",
    "T01TD1155E:198b-22": "'di ltar sems can don gyi slad du grangs med dus su'ang srid par bzhugs //",
    "T01TD1155E:198b-23": "gang slad shes rab don dam bstan cing snying rje kun rdzob ston mdzad pa //",
    "T01TD1155E:198b-24": "de slad don bzhin dgongs mdzad khyod la sems can mchis pa ma lags kyang //",
    "T01TD1155E:199a-0": "gang tshe khyod ni stobs bcu bskyed pa'i thugs rje dag dang ldan @199a * //",
    "T01TD1155E:199a-1": "gyur pa //",
    "T01TD1155E:199a-2": "de tshe 'gro ba nyam thag rnams la khyod byams bu la pha byams bzhin //",
    "T01TD1155E:199a-3": "'gro ba gtugs dang nyon mongs bas pas byang chub mchog thob ma mchis la //",
    "T01TD1155E:199a-4": "nyon mongs phyogs pas rang las sman par bgyid pa'ang thob 'gyur ma lags pas //",
    "T01TD1155E:199a-5": "de slad khyod kyis byang chub brnyes slad brtson 'grus brtan pa mdzad pa na //",
    "T01TD1155E:199a-6": "nyon mongs nges par ma bsregs ran gyi dum bu bzhin du spang bar mdzad //",
    "T01TD1155E:199a-7": "khyod kyi nyon mongs dran dang mkhyen pas bzung bas yon tan sna tshogs 'grub //",
    "T01TD1155E:199a-8": "nyon mongs spang bar gyur pa byang chub rgyur yang nye bar 'gyur lags te //",
    "T01TD1155E:199a-9": "'di ltar de yis khyod blo shol gom yul can du yang ma bgyis la //",
    "T01TD1155E:199a-10": "'gro ba rnams su skye ba brgyud pa'ang yon tan rnams kyi zhing du mdzad //",
    "T01TD1155E:199a-11": "'gro ba nyon mongs gyur dang sdug bsngal brgya dag byung bas bcom pa yis //",
    "T01TD1155E:199a-12": "rtsol dang bral zhing mgon ma mchis pas grang dang gang du spyod bgyid pa //",
    "T01TD1155E:199a-13": "'gro ba de ni nyon mongs dgra thul khyod kyi thugs rjes spyod pa na //",
    "T01TD1155E:199a-14": "srid pa len dang stong dang gnas pa dag la mnga' dbang mchis pa lags //",
    "T01TD1155E:199a-15": "ci yang med pa'i skye mched kyi ni yul can phra rgyas rnams bcom nas ;",
    "T01TD1155E:199a-16": "/ de dag spangs pa'i thabs tshul gang lags dam pa'i tshogs la yun ring bshad pa mdzad //",
    "T01TD1155E:199a-17": "sa gsum sman pa'i thabs mkhas mnga' ba khyod kyis phyir yang drangs nas ni //",
    "T01TD1155E:199a-18": "dud 'gro dag tu'ang smon pa mdzad nas skye ba brgya phrag rnams kyang mdzad //",
    "T01TD1155E:199a-19": "sngon gyi mi dge'i phrin las rnam par smin par ma nges gang lags pa //",
    "T01TD1155E:199a-20": "de dag dud 'gro'i 'gro bar gshegs la gzhol ba khyod la mnga' mchis pas //",
    "T01TD1155E:199a-21": "khyod kyis rnam smin ched du drangs te thugs la dgongs pa'i don bsgrubs pa //",
    "T01TD1155E:199a-22": "drang srong gis bshad gsang sngags zhi bas dug gi shugs dag bzlog pa bzhin //",
    "T01TD1155E:199a-23": "khyod kyis rtag tu mi dge'i chos dang g-yul dag spang bar gyur pa na //",
    "T01TD1155E:199a-24": "'gro ba dar mdzad mkhas pa khyod kyis 'gro ba de dang der spyod pa'i //",
    "T01TD1155E:199a-25": "tshul khrims ma 'bad brtul zhugs ldan pa bzhin du gyur pa ji lta ba //",
    "T01TD1155E:199b-0": "de @199b ltar dam pa'i spyod lugs byang chub bsgrub pa dag la goms par mdzad //",
    "T01TD1155E:199b-1": "ma bzhin res 'ga' 'ang thugs rje dag dang ma bral mgon ma mchis rnams kyis //",
    "T01TD1155E:199b-2": "sdug bsngal de dang de dag bsal slad 'gro ba sdug bsngal can dag tu //",
    "T01TD1155E:199b-3": "bsnyengs dang bral bar spyod pa mdzad pa khyod kyi thabs la mkhas pa ni //",
    "T01TD1155E:199b-4": "bsgrub par dga' dang brnyes par dka' ba 'ga' yang byung bar ma gyur lags //",
    "T01TD1155E:199b-5": "gang slad sna tshogs thabs kyis 'gro ba sdig pa bying 'dul khyod la ni //",
    "T01TD1155E:199b-6": "dud 'gro'i 'gro ba dag kyang bde 'gro bzhin du don chen kho nar gyur //",
    "T01TD1155E:199b-7": "ngan song dag tu 'khrungs na'ang legs par spyod pa nyams pa mi mnga' ba //",
    "T01TD1155E:199b-8": "de slad khyod kyi sdig pa'ang yon tan 'gyur bar dge ba nyid dang mtshungs //",
    "T01TD1155E:199b-9": "khyod la legs brten kha cig byang chub gsum la blo gros ci rigs zhugs //",
    "T01TD1155E:199b-10": "de bzhin gzhan dag bsam gtan gzugs med dag la go 'phang gzhag pa mdzad //",
    "T01TD1155E:199b-11": "kha cig gtong bar zhugs shing nges tshul mchid kyis 'tshal gyur pas //",
    "T01TD1155E:199b-12": "khyod kyis 'jig rten dag la sman yon tan ma btags pa ni 'ga' ma mchis //",
    "T01TD1155E:199b-13": "khyod kyis 'jig rten dag na 'gro ba gang rnams nges par thar 'tshal ba //",
    "T01TD1155E:199b-14": "bde 'gror nye bar drangs shing dge ba yongs su smin pa nyid du mdzad //",
    "T01TD1155E:199b-15": "khyod kyis 'gro ba zhi mdzad slad du 'gro ba rnams su spyod pa na //",
    "T01TD1155E:199b-16": "drang srong chen po gzhan dag dus bzhin byung bas zhi bar mdzad pa bzhin //",
    "T01TD1155E:199b-17": "gang slad khyod ni 'gro ba'i skye ba bcad dang rdzogs sangs rgyas mdzad ma gtogs par //",
    "T01TD1155E:199b-18": "gzhan gyis skye ba zhi bar mi 'gyur snyam du blo gros nges gyur pa //",
    "T01TD1155E:199b-19": "de slad byung chub gzhol ba'i thugs mnga' khyod kyis srid rtse man chad kyi //",
    "T01TD1155E:199b-20": "lam rnams tshul bzhin ston par mdzad pas dus dag 'das par gyur pa lags //",
    "T01TD1155E:199b-21": "gang zhig rtogs par ma gyur pa yis 'jig rten ma rig ldongs gyur la //",
    "T01TD1155E:199b-22": "'gro ba sdug bsngal mang por rgyu zhing 'chi bdag mtshams las mi 'da' ba'i //",
    "T01TD1155E:199b-23": "'phags lam 'jigs med sngon gyi drang srong che rnams rjes gshegs gang lags pa //",
    "T01TD1155E:199b-24": "de ni khyod kyis 'gro ba'i sdug bsngal mthar gtugs slad du nyid kyis mkhyen //",
    "T01TD1155E:200a-0": "ji ltar dus @200a * //",
    "T01TD1155E:200a-1": "mtha'i tshe na nyi ma du mas chab bskams 'jig rten 'di //",
    "T01TD1155E:200a-2": "zhugs chen mched pa khros pa lta bus thal ba dag kyang sreg bgyid pa //",
    "T01TD1155E:200a-3": "de ltar dregs bral khyod kyis nyon mongs bsrabs par gyur pa'i bag chags kyang //",
    "T01TD1155E:200a-4": "ye shes zhugs chen 'ang ra ba dag gis nges par bsregs par gyur pa lags //",
    "T01TD1155E:200a-5": "gang dag sa gsum bla ma rnams la nges par gnas par 'tshal ba dag / mun pa chung ngu dang yang lhan cig gnas par 'gal ba gang lags pa'i //",
    "T01TD1155E:200a-6": "yon tan mtha' yas de dag mngon par sangs rgyas tshe na dus gcig tu //",
    "T01TD1155E:200a-7": "shing la bya rnams gnas 'cha' bzhin du gyur pa khyod kyis gang las brnyes //",
    "T01TD1155E:200a-8": "nyi ma 'od zer gsal ba stong ldan zla ba sprin dang bral gyur pa //",
    "T01TD1155E:200a-9": "lhag par dga' bar bgyid pa nam mkha'i dkyil na nges par gnas gyur kyang //",
    "T01TD1155E:200a-10": "gang gis khebs pa'i 'gro ba srid pa'i dgon pa thibs por 'khyam bgyid pa'i //",
    "T01TD1155E:200a-11": "ma rig mun nag de dag rab tu zhi ba'i thabs tshul khyod kyis bstan //",
    "T01TD1155E:200a-12": "sdug bsngal khyab pa 'di yin de rab skye bar 'gyur ba'i kun 'byung 'di //",
    "T01TD1155E:200a-13": "de mthar gtugs pa 'di yin de rtogs gyur la gzhol ba'i thabs 'di zhes //",
    "T01TD1155E:200a-14": "de ltar tshangs pa khyod kyis dag pa zla 'od gtsang ma dag kyang bstan //",
    "T01TD1155E:200a-15": "de dag rtogs bgyis skye ba dman yang tshangs pa'i go 'phang thob par 'gyur //",
    "T01TD1155E:200a-16": "ji srid nyi ma'i snang ba gang lags de ni nub kyi ri dbang gis //",
    "T01TD1155E:200a-17": "nyi ma nub par ma bgyis de srid rab rib rab tu zhi bar bgyid //",
    "T01TD1155E:200a-18": "khyod kyis skye shi mthar gtugs bgyi slad thabs tshul bstan pa gang lags pa //",
    "T01TD1155E:200a-19": "de ni khyod nyid zhi bar gshegs kyang snying gi mun nag zhi mdzad lags //",
    "T01TD1155E:200a-20": "de ltar tshangs pa'i gtso bo lha yi bla mar gyur pa tshangs gter gyis //",
    "T01TD1155E:200a-21": "bstod bgyis bstod par 'os pa bde gshegs mngon sum bzhugs bzhin bstod bgyis pas //",
    "T01TD1155E:200a-22": "bdag gi bsod nams gter dag bsags pa gang lags de yis 'gro ba rnams //",
    "T01TD1155E:200b-0": "drang srong chen po rnams kyis dgongs pa'i legs pa gang lags der gyur cig / yon tan mtha' yas par bstod pa slob dpon dkon mchog 'bangs @200b kyis mdzad pa rdzogs so /",
    "T01TD1155E:200b-2": "// / rgya gar gyi mkhan po sarba dznya de ba dang /",
    "T01TD1155E:200b-3": "lo ts'a ba bande rin chen mchog gis bsgyur /",
    "T01TD1155E:200b-4": "zhu chen gyi lo ts'a ba bande dpal brtsegs kyis zhus te gtan la phab pa//"
}
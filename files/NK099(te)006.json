{
    "NK099(te)006:1": "// bla ma rin po che kah thog rdo rje rgyal mtshan gyi mdzad pa'o //",
    "NK099(te)006:2": "rdzogs pa chen po'i gal gnad /",
    "NK099(te)006:3": "+amo s+w+aa sti /",
    "NK099(te)006:4": "na mo gu ru /",
    "NK099(te)006:5": "bkra shis par gyur cig /sems nyid rang rig ye shes nyi ma stong ldan 'od zer gyis /",
    "NK099(te)006:6": "lhan cig gnas pa'i mi mthun rtsa ba yan lag bcas pa rnams /",
    "NK099(te)006:7": "skad cig nyid la dngas mdzad ston ka'i nam mkha' dag pa dang /",
    "NK099(te)006:8": "sems nyid gsal dbyer ma byed gsal stong smra bsam las 'das pa /",
    "NK099(te)006:9": "rang snang cir yang 'char ba dgos 'dod dbang gi rgyal po'i tshul /",
    "NK099(te)006:10": "gdul bya'i 'khor slob dgos skong mthun snang me long bzhin /",
    "NK099(te)006:11": "rtsa long byung 'jug bral ba chu yi zla ba lta bu'i tshul /",
    "NK099(te)006:12": "yon tan mchog ldan rje btsun bla ma rnams kyi zhabs la 'dud //",
    "NK099(te)006:13": "thams cad mkhyen pa'i thugs rje yis //",
    "NK099(te)006:14": "theg pa bsam gyis mi khyab pa //",
    "NK099(te)006:15": "gdul bya'i don du gsungs pa yang //",
    "NK099(te)006:16": "blo yi rim pa bzhin snang ba //",
    "NK099(te)006:17": "gdul bya'i rkyen gyis snang ba rtsam //",
    "NK099(te)006:18": "lta spyod sgom pa 'bras bu rnams //",
    "NK099(te)006:19": "theg pa so so'i gzhung bzhin du //",
    "NK099(te)006:20": "blo dang mthun par snang na yang //",
    "NK099(te)006:21": "'dir ni bla med theg pa mchog /bgrod pa gcig pas tshe gcig gis //",
    "NK099(te)006:22": "'bras bu mngon du bya ba'i lam //",
    "NK099(te)006:23": "dbang po yang rab sbyangs pa can //",
    "NK099(te)006:24": "bsags pa mchog tu gyur pa yis //",
    "NK099(te)006:25": "skyes chen cig gi bcud yin te //",
    "NK099(te)006:26": "dper na seng ge'i 'o ma bzhin //",
    "NK099(te)006:27": "spyir thub pa chen po 'di nyid kyis //",
    "NK099(te)006:28": "bstan pa snang ba'i theg pa mchog /sgos su snyigs ma'i tha ma la //",
    "NK099(te)006:29": "bstan pa dar bar lung bstan te //",
    "NK099(te)006:30": "skyes mchog lam la gnas pa rnams //",
    "NK099(te)006:31": "grangs mang bsam gyis mi khyab pas //",
    "NK099(te)006:32": "rje btsun bla ma yan du bstan //",
    "NK099(te)006:33": "dad brtson chen po'i dang du blangs //",
    "NK099(te)006:34": "grub thob bla ma nam mkha'i skar ma bzhin //",
    "NK099(te)006:35": "gsang sngags byin rlabs bsam mi khyab //",
    "NK099(te)006:36": "spyir gsang sngags kyi lta sgom spyod gsum 'bras bu bzhi zhes brjod kyang /",
    "NK099(te)006:37": "lta ba ni lam gyi sngon 'gro lam gyi gzhi gang gi yang rgyab rten lta bu yin te /",
    "NK099(te)006:38": "de tha snyad yid kyi yul du byas pa'i stong pa /",
    "NK099(te)006:39": "spyi khyab kyi zher 'dzin cig la lta ba zhes brjod de /",
    "NK099(te)006:40": "'dir gdar sha chod par byed na /",
    "NK099(te)006:41": "gsang sngags kyi skabs su lta ba gnyis te /",
    "NK099(te)006:42": "so sor rtogs pa yul gyi lta ba dang //",
    "NK099(te)006:43": "mi dmigs pa'i sher gyi yul gyi lta ba'o //",
    "NK099(te)006:44": "so sor rtog pa shes rab kyi lta ba'o //",
    "NK099(te)006:45": "lung zab mo dang bla ma dam pa'i man ngag",
    "NK099(te)006:46": "gnyis sems thog tu ma phebs par tha snyad la",
    "NK099(te)006:47": "don du 'dzin te /",
    "NK099(te)006:48": "snang ba sems yin /",
    "NK099(te)006:49": "sems las byung zhing sems su 'dus zhes pa dang /",
    "NK099(te)006:50": "snang ba sgyu ma lta bu zhes pa dang /",
    "NK099(te)006:51": "snang ba rang bzhin med pa yin zhes pa dang /",
    "NK099(te)006:52": "phung po lnga rig lnga /",
    "NK099(te)006:53": "'byung ba lnga /",
    "NK099(te)006:54": "yum lnga /",
    "NK099(te)006:55": "yin zhes pa la song pa'i /",
    "NK099(te)006:56": "snyam blo yid kyi 'du shes ni so sor rtog pa'i shes rab kyi lta ba ste /",
    "NK099(te)006:57": "dper na mun nag nang na rin po che tshol ba'i /",
    "NK099(te)006:58": "gsal byed sgron ma bzung ba yis /",
    "NK099(te)006:59": "rin po che ma mthong nas sgron ma don du 'dzin pa lta bu'o //",
    "NK099(te)006:60": "mi dmigs pa shes rab yul gyi lta ba ni /",
    "NK099(te)006:61": "nyams can gyi bla ma lung zab mo'i don la brten te /",
    "NK099(te)006:62": "phyi nang gi chos thams cad la gzhal ba ni /",
    "NK099(te)006:63": "chos thams cad sems snang ste /",
    "NK099(te)006:64": "sems nyid rtogs pa'i gzhi med bskyed pa'i rtsa ba med par /",
    "NK099(te)006:65": "rang snang mi 'gag pa yul sems thams cad kyi ngo bo nyid yin pa la brda' sprad pas /",
    "NK099(te)006:66": "yul thams cad sems su dbyer med pas yul ma grub /",
    "NK099(te)006:67": "sems rtsa ba dag ste nam mkha' dang dbyer med /",
    "NK099(te)006:68": "yul dang yul can dbyer med pa'i dgongs pa /",
    "NK099(te)006:69": "lhun gyis grub pas rnal 'byor pa'i rig pa de",
    "NK099(te)006:70": "nyid du gyur pa la blta bya blta byed med",
    "NK099(te)006:71": "rtogs snyam gyi zhe rlom med pa /",
    "NK099(te)006:72": "don dam nyid ni lta ba rtogs pa mthar phyin pa'o //",
    "NK099(te)006:73": "tha mal pa'i shes pa yul la gsal bar gcod pa'i bdag nyid skad cig ma ni /",
    "NK099(te)006:74": "yid kyi shes rab ces bya ste yul dang khyad med pas /",
    "NK099(te)006:75": "bsgom pa'i gnas skabs su dag bya'o //",
    "NK099(te)006:76": "de lta bu'i lta ba mngon du gyur yang /",
    "NK099(te)006:77": "bsgom pas 'dris par ma byas par zag bcas kyi sa'o //",
    "NK099(te)006:78": "zag pa med pa mngon du snang ba ni sgom pa'i ting nge 'dzin kho na'i stobs so //",
    "NK099(te)006:79": "de lta bu'i lta ba de rnal 'byor pa la mngon du gyur pa mi sla na yang /",
    "NK099(te)006:80": "so sor rtogs pa'i shes rab tsam la brten nas /",
    "NK099(te)006:81": "gdam ngag rim pa bzhin nyams su blang pa na /",
    "NK099(te)006:82": "ting nge 'dzin gong ma'i tshe lta ba de dag rang bzhin gyis rtogs par 'gyur te /",
    "NK099(te)006:83": "sgom pa'i stobs kyis lta ba skye ba zhes bya'o //",
    "NK099(te)006:84": "lta bya lta byed med pa lta ba mchog /rtogs pa'i gdengs dang ldan pa'i skyes bu la //",
    "NK099(te)006:85": "mi 'jigs rdzong la zhen pa'i dpa' bo ni //",
    "NK099(te)006:86": "go mtshon phun sum 'tshogs pa ldan pa 'dra //",
    "NK099(te)006:87": "byas 'dzin bral ba'i 'du shes lhun grub pas //",
    "NK099(te)006:88": "bsngo ba mi dgos byang chub chen por phyin //",
    "NK099(te)006:89": "yul drug chos rnams gang dang gang mthong ba //",
    "NK099(te)006:90": "gsal la mi 'dzin lta ba'i ngo bo rdzogs //",
    "NK099(te)006:91": "byas 'dzin bral ba nam mkha'i bya lam bzhin //",
    "NK099(te)006:92": "dug lnga rang rgyud dag ste cha phra ba //",
    "NK099(te)006:93": "sgom pa'i ting nge 'dzin gyis dag par byed //",
    "NK099(te)006:94": "'gro ba rnams la thugs rje chen po nyid //",
    "NK099(te)006:95": "ngang ngam rgyun gyis gting nas drag por 'char //",
    "NK099(te)006:96": "pha la mos gus bar mtshams med pa ste //",
    "NK099(te)006:97": "gnag las 'phra ba'i phra ba mig bzhin 'dzem //",
    "NK099(te)006:98": "dkar po las rnams rgyun 'chad med par 'phel //",
    "NK099(te)006:99": "'jig rten bya ba sbrul shun bzhin du 'dor //",
    "NK099(te)006:100": "rang gnas mi chags gzhan du 'gro bar 'dod //",
    "NK099(te)006:101": "rmi lam rtags kyang mang 'byung ste //",
    "NK099(te)006:102": "tha snyad brjod kyis mi lang mdor bsdu tsam //",
    "NK099(te)006:103": "bla na med pa'i byang chub myur du thob par 'dod pa'i rnal 'byor pas /",
    "NK099(te)006:104": "zag med nas sangs rgyas kyi sa mngon pa'i lam gyi ngo bo ni ting nge 'dzin yin te /",
    "NK099(te)006:105": "chos spyod dgu po gzhan thams cad ni de'i gdong grogs su gyur pa'o //",
    "NK099(te)006:106": "de yang rgyu can drug gis lam gong nas gong du 'phar ba btsa' mye bzhin te /",
    "NK099(te)006:107": "btsa' mye chung ngu du ba la me stag /de",
    "NK099(te)006:108": "las gong nas gong du 'phel nas mthar phyin pa",
    "NK099(te)006:109": "'bras bu chos sku lhun gyis grub pa'o //",
    "NK099(te)006:110": "rgyu can drug ni /",
    "NK099(te)006:111": "mtshungs pa'i rgyu ni rang gi rtogs pa'i shes rab /",
    "NK099(te)006:112": "bsags pa dang sbyangs pa gnyis kyi brgyan pa /",
    "NK099(te)006:113": "rno ba ral gri gan ma lta bu'o //",
    "NK099(te)006:114": "gdam ngag gi stobs kyis rig pa mtha' bral gyi ye shes chen po /",
    "NK099(te)006:115": "sems nyid ma bcos pa gnyug ma'i ngo bo nyid ngo sprad nas nyams su byung ste /",
    "NK099(te)006:116": "rang ngo rang gis shes pa dang /",
    "NK099(te)006:117": "mtha' thams cad dang bral nas gong du stobs su gyur nas /",
    "NK099(te)006:118": "'bras bu sbyor ba ste /",
    "NK099(te)006:119": "rgyu gnyis so rkyen bzhi la /",
    "NK099(te)006:120": "bdag po'i rkyen bla ma ste /",
    "NK099(te)006:121": "dper na dbyar gyi lo tog rlan gyis bskyod nas ston 'bras bu lhag pa la /",
    "NK099(te)006:122": "bdag pos bdag byas nas rkyen chu lud 'dzoms par byas te /",
    "NK099(te)006:123": "than pa'i dus su chu bkye /",
    "NK099(te)006:124": "gzhan gyi gnod pa las srung bar bya ba dang 'dra bar /",
    "NK099(te)006:125": "rdo rje slob dpon gyis bdag byas nas /",
    "NK099(te)006:126": "ting nge 'dzin gyi 'gal rkyen spang /",
    "NK099(te)006:127": "mthun rkyen bsgrub bogs 'don gyi gdam ngag dbog /nyon",
    "NK099(te)006:128": "mongs pa dang yul gyi chos thams cad sems su",
    "NK099(te)006:129": "rtogs par byed / ltas ngan g.yang du blan mi mthun pa gnyen por bsten pa ni /",
    "NK099(te)006:130": "lam mtho po'i yan lag rkyen te /",
    "NK099(te)006:131": "lam dma' ba'i grogs rnams kyang nyams su myong bar byed /",
    "NK099(te)006:132": "'bras bu la sbyor ba ni rkyen no //",
    "NK099(te)006:133": "dper na rdo rje slob dpon ni rgyu dang rkyen gnyis kar 'agro'o //",
    "NK099(te)006:134": "dbang po rkyen ni /",
    "NK099(te)006:135": "dbang po lnga dang ste /",
    "NK099(te)006:136": "mig la brten te gzugs thams cad ting nge 'dzin gyi grogs su 'gyur ba dang /",
    "NK099(te)006:137": "rna ba la brten te sgra thams cad des 'gres pas /",
    "NK099(te)006:138": "yul drug gi chos sems nyid kyi ngang du rtogs par byed la /",
    "NK099(te)006:139": "sems ma yengs pa'i btang snyoms chen po'i ngang du lhun gyis grub pa ni /",
    "NK099(te)006:140": "dbang po'i rkyen no //",
    "NK099(te)006:141": "dmigs pa'i rkyen ni /",
    "NK099(te)006:142": "rnal 'byor pa'i don du gnyer bya 'khor 'das dbyer",
    "NK099(te)006:143": "med pa'i ngo bo 'od gsal gyi ye shes te",
    "NK099(te)006:144": "/ sems nyid ci ltar yin pa'i don la /",
    "NK099(te)006:145": "byas bcos thams cad dang bral ba zhes 'dod phra",
    "NK099(te)006:146": "ba'i phra ba'ang mi mnga' ba ni ma bcos pa'i",
    "NK099(te)006:147": "/ de nyid chu'i rang bzhin gsher ba dang 'dra bar /",
    "NK099(te)006:148": "chos thams cad la lhun gyis grub cing /",
    "NK099(te)006:149": "mi mthun pa dang gnyen po ma dmigs pa'i ngo bo nyid ni gnyug ma'i byang chub sems so //",
    "NK099(te)006:150": "gsang sngags kyi ngo bo 'od gsal ba la sogs",
    "NK099(te)006:151": "pa mtshon pa'i tha snyad tshig gi tha snyad kyis",
    "NK099(te)006:152": "don cig tu ston la /",
    "NK099(te)006:153": "dper na yid bzhin gyi nor bu ri dbang gi rgyal po /",
    "NK099(te)006:154": "nyi ma phyed nags tshal gyi dbus su bzhugs pa lta bu ste /",
    "NK099(te)006:155": "de la dmigs pas ting nge 'dzin stobs su gyur /",
    "NK099(te)006:156": "'bras bu sangs rgyas pa'o //",
    "NK099(te)006:157": "de ma thag pa'i rkyen ni /",
    "NK099(te)006:158": "gong ma 'gags pas go phye nas /",
    "NK099(te)006:159": "ting nge 'dzin stobs su gyur te /",
    "NK099(te)006:160": "lam pa'i ngo bos ting nge 'dzin pa g.yo ba dang /",
    "NK099(te)006:161": "de las skyed du bya ba rim pa bzhin /",
    "NK099(te)006:162": "thob pa dang /",
    "NK099(te)006:163": "brten pa dang /",
    "NK099(te)006:164": "mthar phyin pa'i gzhi kun la sbyar te /",
    "NK099(te)006:165": "snga ma brten pa dang /",
    "NK099(te)006:166": "phyi ma g.yo ba dang thob pa kun bsnol ma lta bu ste rgyud 'brel pa'o //",
    "NK099(te)006:167": "khrigs gdum du med do //",
    "NK099(te)006:168": "don gyi rnam grangs rnam dbyer med de khrigs bur med do //",
    "NK099(te)006:169": "nyams su len pa'i thabs mdor bsdus par gyur na /",
    "NK099(te)006:170": "dgongs nyams su dang ldan pa'i bla ma la /",
    "NK099(te)006:171": "dad brtson shes rab dang ldan pa'i slob mas zhus te /",
    "NK099(te)006:172": "bcud 'dzoms nas /",
    "NK099(te)006:173": "bla mas gdam ngag phog pa'i don /",
    "NK099(te)006:174": "slob mas nyams su blangs pa'i dang po la /",
    "NK099(te)006:175": "rig pa ma bcos pa'i shes rab rang sor bzhag pa'i dus su /",
    "NK099(te)006:176": "bying rmug dang rgod 'thor gyi skyon dang bral nyi",
    "NK099(te)006:177": "ma phyed skad cig ma la rgyud du gnas pa'i",
    "NK099(te)006:178": "tshun chad ni gnas pa'i ting nge 'dzin zhes bya",
    "NK099(te)006:179": "ste / ting nge 'dzin dang po'o //",
    "NK099(te)006:180": "'di yi dus su rtogs pas ma khyab ched du bsgrub pa'i ma bcos pa'o //",
    "NK099(te)006:181": "sems mthong ba'i lam mam sna ga lta bu yin /",
    "NK099(te)006:182": "zhi gnas yin pas rnal 'byor pa brtson 'grus stobs che na nyams snang 'jam rtsub rnams so //",
    "NK099(te)006:183": "nam mkha'i sprin ltar rang byung rang zhir gzhag /re dogs gang yang mi bya /",
    "NK099(te)006:184": "'di'i dus su nyams can gyi bla ma kho na gal che /",
    "NK099(te)006:185": "'khor dang yul zhing dang nye du la mi chags nas /",
    "NK099(te)006:186": "thag rings gtod par 'gro ba'i 'du shes 'byung /",
    "NK099(te)006:187": "ting nge 'dzin de'i nyams kyi rmi lam yang thad sor 'byung bar bshad /",
    "NK099(te)006:188": "de dag kyang bsgom pa'i ting nge 'dzin brtson 'grus che ba la snang gi /",
    "NK099(te)006:189": "brtson 'grus chung na snang ba ma yin te /",
    "NK099(te)006:190": "rgyu 'bras yin pas so //",
    "NK099(te)006:191": "'di'i dus su chud so so chos gang dang gang la brten te /",
    "NK099(te)006:192": "snang ba sems su chod pa snang ba tsam 'byung /",
    "NK099(te)006:193": "de nas brtson 'grus bskyes pas nyin gcig 'am /",
    "NK099(te)006:194": "nyin zhag gcig la thun cig tsam nus nas gong gi skyon de dag phra ba mi 'byung na /",
    "NK099(te)006:195": "ting nge 'dzin gnyis pa'i tshad de /",
    "NK099(te)006:196": "'di'i dus su chu rnyog ma dang 'dra bas rtogs pa phra ba dag nas /",
    "NK099(te)006:197": "ting nge 'dzin la de nyid du 'dzin pa'i 'du shes kyang chung ste /",
    "NK099(te)006:198": "sems kyi don zur gsal ba'o //",
    "NK099(te)006:199": "'di'i dus sus don mthar thug pa 'di yin /",
    "NK099(te)006:200": "chos sku 'di kho na yin snyam pa 'byung ste /",
    "NK099(te)006:201": "chu dwangs mas gnyer ma dang 'dra bas sems nyid",
    "NK099(te)006:202": "kyi sgrib byed gtso bo'i rtog pa bral ba'i phyogs",
    "NK099(te)006:203": "so // 'di'i dus su snang sems dbyer med kyi rtogs pa 'go zug pa brtan pa yin te /",
    "NK099(te)006:204": "ting nge 'dzin la 'dzin pa chung ba nyid sems",
    "NK099(te)006:205": "nyid kyi don mthong bas sems nyid rang gi rang",
    "NK099(te)006:206": "bzhin ci ltar yin pa rtogs pa la 'phrig khur",
    "NK099(te)006:207": "ba'o // rtogs pa'i bye brag gi snang ba rma mas 'di nas 'char te /",
    "NK099(te)006:208": "ha cang zhi ba na yun par 'gyur /",
    "NK099(te)006:209": "'di'i dus su khams gsum gyi sems can la snying rje chen po shugs kyis 'char /",
    "NK099(te)006:210": "bla ma skad cig kyang mi brjed /",
    "NK099(te)006:211": "dkar po'i chos spyod rgyun mi 'chad /",
    "NK099(te)006:212": "gnag las 'phra ba'i 'phra ba yang yang /",
    "NK099(te)006:213": "lus ma bor bar sprul pa 'gro ba sna tshogs kyi don bya snyam blo'ang 'byung /",
    "NK099(te)006:214": "gos dang zas kyi 'du shes chung /",
    "NK099(te)006:215": "'dod chags la sogs pa cha 'phra /",
    "NK099(te)006:216": "bstod smad dga' mi dga' 'dra /",
    "NK099(te)006:217": "don rnams kyang dper na gtsub shing gi sbyor ba bzhin brtson 'grus drag po las snang gi /",
    "NK099(te)006:218": "so bde tsam gyi sgom sgrub las ni gang yang mi snang ngo //",
    "NK099(te)006:219": "skyes bu skal ldan gyis de nas bsgom pa la",
    "NK099(te)006:220": "'bad pas sems kyi gnas lugs ci lta ba ni",
    "NK099(te)006:221": "snang sems dbyer med yin pas /",
    "NK099(te)006:222": "de'i rtogs pa 'char bas /",
    "NK099(te)006:223": "yul sems dbyer med ces bya'o //",
    "NK099(te)006:224": "yul sems snang sems dngos po thams cad bral bas",
    "NK099(te)006:225": "rnal 'byor pa'i lus la sems gnas par bcas pa'i",
    "NK099(te)006:226": "'du shes zad pas nam mkha' yi dbyings su yal",
    "NK099(te)006:227": "te / nam mkha' rig pa can du gyur pas",
    "NK099(te)006:228": "yul gyi chos thams cad snang mi snang gi tha",
    "NK099(te)006:229": "dad las 'das pas /",
    "NK099(te)006:230": "blo'i yul du bzung ba'i chos 'phra ba ma dmigs pa ni /",
    "NK099(te)006:231": "de lta bu'i don rnal 'byor pa'i don mngon du byas pa'i rtogs pa yin gyi /",
    "NK099(te)006:232": "don mngon du ma byas pa rnams la ni tshig gi tha snyad de gtam mo //",
    "NK099(te)006:233": "de lta bu'i dgongs pa la /",
    "NK099(te)006:234": "'khor dang mya ngan las 'das pa'i chos /",
    "NK099(te)006:235": "ci ltar yang ma gzigs te /",
    "NK099(te)006:236": "zhes pas /",
    "NK099(te)006:237": "'khor ba'i 'dzin pa dag pas mya ngan las 'das pa ma dmigs /",
    "NK099(te)006:238": "yul gyi 'dzin pa dag pas /",
    "NK099(te)006:239": "yul can ma dmigs pas /",
    "NK099(te)006:240": "tha snyad dam don dam zhes pas byung ba'i 'du",
    "NK099(te)006:241": "shes thams cad dang bral ba ni mnyam nyid ces",
    "NK099(te)006:242": "bya / ro cig ces bya /",
    "NK099(te)006:243": "'khor 'das dbyer med ces bya ste /",
    "NK099(te)006:244": "zag med rang gi mtshan nyid mngon du snang bas /",
    "NK099(te)006:245": "khams gsum gyi 'jigs pa dang bral lo //",
    "NK099(te)006:246": "zla ba'am lo'am de bas kyang bar ring bar ting",
    "NK099(te)006:247": "nge 'dzin la gnas kyang sems rang thog tu phebs",
    "NK099(te)006:248": "/ rang gis rang rig bsgom bya bsgom byed med //",
    "NK099(te)006:249": "bsgom pa'i ngo bo la dmigs te //",
    "NK099(te)006:250": "bsgom mkhan la dmigs pa'i phyir //",
    "NK099(te)006:251": "nam mkha' nam mkha' las mi 'da' ba dang 'dra bar /",
    "NK099(te)006:252": "ting nge 'dzin la gnas mi nus pa med /",
    "NK099(te)006:253": "gnas bya gnas byed med /",
    "NK099(te)006:254": "ma rtogs pa'i 'khrul pa thams cad mi mkhyen pa'am mi gzigs pa med kyang /",
    "NK099(te)006:255": "mkhyen bya mkhyen byed dang /",
    "NK099(te)006:256": "gzigs bya gzigs byed med pa ni ro gcig gi ting nge 'dzin mthar phyin pa'o //",
    "NK099(te)006:257": "de'i rtags phyi ru shar ba'i mtshan ma ni /",
    "NK099(te)006:258": "lha'i bu mo mthong yang chags pa'i sems mi skye ste sems snang bas so //",
    "NK099(te)006:259": "srin po 'bar ba mthong yang skrag pa'i sems mi skye ste /",
    "NK099(te)006:260": "gcig pa'i 'du shes zad pas so //",
    "NK099(te)006:261": "yul drug gi chos ci snang yang gzung 'dzin du song ba med de /",
    "NK099(te)006:262": "sems nyid rang snang ba'o //",
    "NK099(te)006:263": "nyon mongs pa lnga gtan dag /mngon par shes pa 'di'i skabs su 'byung /",
    "NK099(te)006:264": "de'i rten gyi gang zag de /",
    "NK099(te)006:265": "'das na de'i bar do la chos sku la sbyor nas sku gsum lhun gyis grub pa'o //",
    "NK099(te)006:266": "ting nge 'dzin de dag nyams su len pa'i rnal 'byor pa'i spyod pa ni /",
    "NK099(te)006:267": "ting nge 'dzin dang po'i dus su rnam par dkar ba'i spyod pa tha dag nyams su blang ste /",
    "NK099(te)006:268": "thun mong gi theg pa'i gzhung bzhin no //",
    "NK099(te)006:269": "ting nge 'dzin dang po dang /",
    "NK099(te)006:270": "gnyis pa dang /",
    "NK099(te)006:271": "gsum pa'i dus su /",
    "NK099(te)006:272": "nyams can gyi bla ma dang mi 'bral ba gal che /",
    "NK099(te)006:273": "mun nag gi nang na 'gro ba'i lam mtshon pa'i sgron me yin /",
    "NK099(te)006:274": "chu chen po las sgrol ba'i skya ba 'dzin mkhan yin /",
    "NK099(te)006:275": "bla ma'i mos gus dang ting nge 'dzin la mi zhen nas /",
    "NK099(te)006:276": "ma yengs pa'i btang snyoms la gnas pa dang /",
    "NK099(te)006:277": "brtson 'grus la bar mtshams med pa gsum bogs 'don gyi gtso bo yin te /",
    "NK099(te)006:278": "gzhan ma la shas shig zhe 'dod kyi ljang bu 'thon pa'o //",
    "NK099(te)006:279": "'di'i gzhung du smos pa'i brtson 'grus dang mi ldan yang /",
    "NK099(te)006:280": "bsgom pa'i srog ni ma yengs pa zhes pas spyod lam rnam bzhir ma yengs par bya ba dang /",
    "NK099(te)006:281": "de rtogs nas rmi lam dang gnyid 'thug po 'byung pa gal che /",
    "NK099(te)006:282": "spyod lam ma yengs ting 'dzin mi g.yo ba //",
    "NK099(te)006:283": "rnam rtog phra dang phra ba'i phra ba rnams //",
    "NK099(te)006:284": "rtsad mi chod pas skyon srin shas tsam 'dug /ting",
    "NK099(te)006:285": "'dzin gnyis pa'ang rnam par dkar ba'i dkar po'i spyod",
    "NK099(te)006:286": "pa ste / chos thams cad sgyu ma'i dpe brgyad lta bur sbyor ba'o //",
    "NK099(te)006:287": "gzhan don ni ched du gnyer mi dgos /",
    "NK099(te)006:288": "ting nge 'dzin gyi shugs kyis rang shar du 'ong /",
    "NK099(te)006:289": "khas blangs pa'i 'dul sdom rnams ni /",
    "NK099(te)006:290": "sngar gyi go cha chen po'i stobs kyis bsrungs pas /",
    "NK099(te)006:291": "phyis ni nyes pa'i rtsa ba bdag 'dzin dag pas /",
    "NK099(te)006:292": "nyams pa rgyu nas dag pa'i stobs kyis nyi ma'i dkyil na mun pa mi gnas pa dang 'dra'o //",
    "NK099(te)006:293": "de lta ba'i skyes bus kyang /",
    "NK099(te)006:294": "gzhan don du /",
    "NK099(te)006:295": "gnas chos kyi dbyings la gnas kyang /",
    "NK099(te)006:296": "'dus byas kyi dge rtsa rgyun mi 'chad /",
    "NK099(te)006:297": "slob ma go 'phang mchog brnyes kyang //",
    "NK099(te)006:298": "sems can gnas pa'i bla ma bkur //",
    "NK099(te)006:299": "sems can yul du ma dmigs kyang //",
    "NK099(te)006:300": "snying rje'i chu bo rgyun mi gcad //",
    "NK099(te)006:301": "sgra rnams rang rigs rang shes kyang //",
    "NK099(te)006:302": "'chal rgod lo rgyus blang mi bya //",
    "NK099(te)006:303": "ci byas rgyal ba'i mdzad spyod kyang //",
    "NK099(te)006:304": "'phyo g.yeng brkam pa'i las mi bya //",
    "NK099(te)006:305": "stong gsum sangs rgyas par shes kyang //",
    "NK099(te)006:306": "grong pa'i dgon par gnas mi bya //",
    "NK099(te)006:307": "ye sangs rgyas par mngon rtogs kyang //",
    "NK099(te)006:308": "seng ge'i yul ltar cig tu gnas //",
    "NK099(te)006:309": "ri khrod dgon par gnas bcas kyang //",
    "NK099(te)006:310": "de ru bcas bcos mi bya 'dug /dam pa rnams kyi spyod pa'o //",
    "NK099(te)006:311": "rnal 'byor bzhi pa lhun gyis grub pa'i rnal 'byor ni sangs rgyas pa ste /",
    "NK099(te)006:312": "mnyam pa nyid kyi ting nge 'dzin mthar phyin /",
    "NK099(te)006:313": "lam gyi bya ba zad pa'i ngo bo ni 'bras bu ste /",
    "NK099(te)006:314": "gzhan dag las chos kyi sku nam mkha' lta bu /",
    "NK099(te)006:315": "longs spyod rdzogs pa'i sku sprin lta bu /",
    "NK099(te)006:316": "de las sprul pa'i sku char lta bus 'gro don rgyun du byed pa ni /",
    "NK099(te)006:317": "shin tu yang bde mod kyang /",
    "NK099(te)006:318": "chos kyi sku ni nam mkha' lta bu mtha' thug pa med pa /",
    "NK099(te)006:319": "chos kyi dbyings dang mnyam pa'i ngang las 'khor ba'i nyon mongs pa rgyu 'bras phra ba'i phra ba'ang /",
    "NK099(te)006:320": "ma grub pa ni lhag pa'i chos sku chen po'o //",
    "NK099(te)006:321": "de'i ngang las khams gsum gyi sems can thams cad kyi /",
    "NK099(te)006:322": "me long las gzugs brnyan gyi tshul du snang ba ni /",
    "NK099(te)006:323": "ci snyed mkhyen pa'o //",
    "NK099(te)006:324": "khams gsum gyi sems can thams cad kyi rgyud las /",
    "NK099(te)006:325": "sems can gcig gi thog ma med pa nas tha",
    "NK099(te)006:326": "ma med pa'i rnam pa ra rtogs pa'i grangs thams",
    "NK099(te)006:327": "cad mkhyen te / gdul bya nyid las mi gzhan pa dang /",
    "NK099(te)006:328": "bsam gyis mi khyab pa'i ye shes la mnga' brnyes pa'o //",
    "NK099(te)006:329": "des na thams cad ma 'gags pa ni ci snyed mkhyen pa'o //",
    "NK099(te)006:330": "mkhyen bya mkhyen byed kyi rtogs pa las grol ba ni /",
    "NK099(te)006:331": "ci lta ba mkhyen pa'o //",
    "NK099(te)006:332": "'dir zag bcas kyi shes pas /",
    "NK099(te)006:333": "zag med sangs rgyas kyi sa gzhal ba ni /",
    "NK099(te)006:334": "lung zab mo rnams kyis bsgrub dgos pa'o //",
    "NK099(te)006:335": "bri yis mi mnga' bas 'go phyogs tsam mo //",
    "NK099(te)006:336": "chos kyi sku gang du yang ma grub pa cir",
    "NK099(te)006:337": "yang 'char ba lhun gyis grub pa'i thugs rje dang",
    "NK099(te)006:338": "/ sngon gyi smon lam rgya chen po'i rgyu las /",
    "NK099(te)006:339": "gdul bya'i rkyen gyis me long gi gzugs brnyan bzhin du snang ba ni /",
    "NK099(te)006:340": "zag med la longs sku /",
    "NK099(te)006:341": "zag bcas la sprul sku'i gdul bya'i blo bzhin du don mdzad do //",
    "NK099(te)006:342": "gdul bya rnams kyis sems nyid chos sku yin pa'i phyir /",
    "NK099(te)006:343": "rgyud nas shar ba med de /",
    "NK099(te)006:344": "gdul bya'i mdun de nyid na gdul byed snang bas /",
    "NK099(te)006:345": "'gro 'ong dang bral la chu zla lta bu'o //",
    "NK099(te)006:346": "mthun par snang ba me long lta bu'o //",
    "NK099(te)006:347": "mthu chung nan la btabs pa bzhin /",
    "NK099(te)006:348": "ban ldom yis tshig sdom brjod pa 'di /",
    "NK099(te)006:349": "lha yul bdud rtsi brjod nas mtshungs //",
    "NK099(te)006:350": "slob mas bskul ba'i ngor byas pa //",
    "NK099(te)006:351": "dam pa'i drin tsam bro ba yis //",
    "NK099(te)006:352": "tha snyad yi ger bkod pa 'di //",
    "NK099(te)006:353": "'gal 'khrul gong ma rnams la bshags //",
    "NK099(te)006:354": "ngal ba'i dge ba ci mchis pa //",
    "NK099(te)006:355": "sgrub pa nyams len rnal 'byor rnams //",
    "NK099(te)006:356": "lam gyi 'tshe ba kun bral nas //",
    "NK099(te)006:357": "myur du 'gro ba 'dren par shog /bka' brgyud zab mo 'o ma'i rgya mtsho la //",
    "NK099(te)006:358": "'chi med 'od gsal sems nyid mngon du bzhugs //",
    "NK099(te)006:359": "rje btsun gsung gi bsgrub cing bsgrub byas nas //",
    "NK099(te)006:360": "thos bsam bsgom gsum brtson 'grus grogs kyis bsnyam //",
    "NK099(te)006:361": "snying po mar nyid chos sku mngon du snang //",
    "NK099(te)006:362": "sangs rgyas gnyis pa rje btsun thugs dgongs nas //",
    "NK099(te)006:363": "'chi med sman chen gnyug ma lhun gyis grub //",
    "NK099(te)006:364": "mos gus rdo rje mchu yis rab blangs na //",
    "NK099(te)006:365": "rang sems pad mar ro bcud nyams su myong //",
    "NK099(te)006:366": "yul drug g.yo med smigs rgyu'i phung po la //",
    "NK099(te)006:367": "gsang sngags rig pa'i rgyal po lhun gyis grub //",
    "NK099(te)006:368": "ston byed bla ma'i gsung bzhin nyams blangs nas //",
    "NK099(te)006:369": "the tshom gcod cing nges shes skye bar snang //",
    "NK099(te)006:370": "gnyis 'dzin rdo rje brag gi snying po na //",
    "NK099(te)006:371": "ma bcos gnyug ma'i bdud rtsi chen po gnas //",
    "NK099(te)006:372": "gdam ngag rdo rje gzong gis rab brkos nas //",
    "NK099(te)006:373": "yul bral bdud rtsi chen po mngon du snang //",
    "NK099(te)006:374": "dug lnga gzung 'dzin rag pa'i ri bo la //",
    "NK099(te)006:375": "phyogs 'dzin bral ba'i bdud rtsi chen po gnas //",
    "NK099(te)006:376": "mnyam pa nyid kyi g.yos kyis rab sbyar nas //",
    "NK099(te)006:377": "dug lnga rang dag bdud rtsi chen po nyid //",
    "NK099(te)006:378": "he he he /",
    "NK099(te)006:379": "dge'o //",
    "NK099(te)006:380": "gal gnad rdzogs so //",
    "NK099(te)006:381": "shes tshad kyi yi ge gzabs nas 'dug /"
}
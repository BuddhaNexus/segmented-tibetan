{
    "K10acip-k_lha_sa-061-016:420a-0": "@420a / /rgya gar skad du /",
    "K10acip-k_lha_sa-061-016:420a-1": "a'arya manydzu shr'i bi ha ra na ma ma h'a y'a na s'u tra /",
    "K10acip-k_lha_sa-061-016:420a-2": "bod skad du /",
    "K10acip-k_lha_sa-061-016:420b-0": "'phags pa 'jam dpal gnas pa zhes @420b bya ba theg pa chen po'i mdo /",
    "K10acip-k_lha_sa-061-016:420b-1": "sangs rgyas dang /",
    "K10acip-k_lha_sa-061-016:420b-2": "byang chub sems dpa' thams cad la phyag 'tshal lo //",
    "K10acip-k_lha_sa-061-016:420b-3": "'di skad bdag gis thos pa dus gcig na /",
    "K10acip-k_lha_sa-061-016:420b-4": "bcom ldan 'das rgyal po'i khab na bya rgod kyi phung po'i ri la dge slong lnga brgya tsam gyi dge slong gi dge 'dun chen po dang /",
    "K10acip-k_lha_sa-061-016:420b-5": "byang chub sems dpa'i dge 'dun chen po dang yang thabs gcig tu bzhugs te /",
    "K10acip-k_lha_sa-061-016:420b-6": "de nas bcom ldan 'das phye ma red kyi dus kyi tshe nang du yang dag 'jog las bzhengs nas 'khor mang pos yongs su bskor cing mdun gyis bltas nas chos ston to //",
    "K10acip-k_lha_sa-061-016:420b-7": "de nas 'jam dpal gzhon nur gyur pa 'chag cing dge slong lnga brgya po thams cad kyi gnas khang nas gnas khang du byung ste /",
    "K10acip-k_lha_sa-061-016:420b-8": "gnas brtan sh'a ri'i bu'i gnas khang ga la ba der song ste phyin nas; 'jam dpal gzhon nur gyur pas gnas brtan sh'a ri'i bu gcig pu dben par 'dug ste nang du yang dag bzhag nas bsam gtan byed par mthong ngo //",
    "K10acip-k_lha_sa-061-016:420b-9": "mthong nas kyang gnas brtan sh'a ri'i bu la 'di skad ces smras so //",
    "K10acip-k_lha_sa-061-016:420b-10": "btsun pa sh'a ri'i bu /",
    "K10acip-k_lha_sa-061-016:420b-11": "khyod bsam gtan byed dam /",
    "K10acip-k_lha_sa-061-016:420b-12": "smras pa /",
    "K10acip-k_lha_sa-061-016:420b-13": "'jam dpal /",
    "K10acip-k_lha_sa-061-016:420b-14": "de bzhin no //",
    "K10acip-k_lha_sa-061-016:420b-15": "'jam dpal gyis smras pa /",
    "K10acip-k_lha_sa-061-016:420b-16": "ci btsun pa sh'a ri'i bu /",
    "K10acip-k_lha_sa-061-016:420b-17": "khyod nyon mongs pa spangs pa rnams spang ba'i phyir bsam gtan byed dam /",
    "K10acip-k_lha_sa-061-016:420b-18": "'on te ma spangs pa rnams spang ba'i phyir bsam gtan byed /",
    "K10acip-k_lha_sa-061-016:420b-19": "ci btsun pa sh'a ri'i bu /",
    "K10acip-k_lha_sa-061-016:421a-0": "khyod 'das pa @421a *//",
    "K10acip-k_lha_sa-061-016:421a-1": "la gnas te bsam gtan byed dam /",
    "K10acip-k_lha_sa-061-016:421a-2": "'on te ma 'ongs pa la gnas te bsam gtan byed dam /",
    "K10acip-k_lha_sa-061-016:421a-3": "'on te da ltar byung ba la gnas te bsam gtan byed; ci btsun pa sh'a ri'i bu /",
    "K10acip-k_lha_sa-061-016:421a-4": "khyod gzugs la gnas te bsam gtan byed dam /",
    "K10acip-k_lha_sa-061-016:421a-5": "'on te tshor ba dang /",
    "K10acip-k_lha_sa-061-016:421a-6": "'du shes dang /",
    "K10acip-k_lha_sa-061-016:421a-7": "'du byed rnams dang /",
    "K10acip-k_lha_sa-061-016:421a-8": "rnam par shes pa la gnas te bsam gtan byed /",
    "K10acip-k_lha_sa-061-016:421a-9": "ci btsun pa sh'a ri'i bu /",
    "K10acip-k_lha_sa-061-016:421a-10": "khyod mig la gnas te bsam gtan byed dam /",
    "K10acip-k_lha_sa-061-016:421a-11": "'on te rna ba dang /",
    "K10acip-k_lha_sa-061-016:421a-12": "sna dang /",
    "K10acip-k_lha_sa-061-016:421a-13": "lce dang /",
    "K10acip-k_lha_sa-061-016:421a-14": "lus dang /",
    "K10acip-k_lha_sa-061-016:421a-15": "yid la gnas te bsam gtan byed; ci btsun pa sh'a ri'i bu /",
    "K10acip-k_lha_sa-061-016:421a-16": "khyod gzugs la gnas te bsam gtan byed dam /",
    "K10acip-k_lha_sa-061-016:421a-17": "'on te sgra dang /",
    "K10acip-k_lha_sa-061-016:421a-18": "dri dang /",
    "K10acip-k_lha_sa-061-016:421a-19": "ro dang /",
    "K10acip-k_lha_sa-061-016:421a-20": "reg bya dang /",
    "K10acip-k_lha_sa-061-016:421a-21": "chos rnams la gnas te bsam gtan byed /",
    "K10acip-k_lha_sa-061-016:421a-22": "ci btsun pa sh'a ri'i bu /",
    "K10acip-k_lha_sa-061-016:421a-23": "khyod 'dod pa'i khams la gnas te bsam gtan byed dam /",
    "K10acip-k_lha_sa-061-016:421a-24": "'on te gzugs kyi khams dang /",
    "K10acip-k_lha_sa-061-016:421a-25": "gzugs med pa'i khams la gnas te bsam gtan byed; ci btsun pa sh'a ri'i bu /",
    "K10acip-k_lha_sa-061-016:421a-26": "khyod nang la gnas te bsam gtan byed dam /",
    "K10acip-k_lha_sa-061-016:421a-27": "'on te phyi rol la gnas te bsam gtan byed dam /",
    "K10acip-k_lha_sa-061-016:421a-28": "'on te phyi nang la gnas te bsam gtan byed; ci btsun pa sh'a ri'i bu /",
    "K10acip-k_lha_sa-061-016:421a-29": "khyod lus la gnas te bsam gtan byed dam /",
    "K10acip-k_lha_sa-061-016:421a-30": "'on te sems la gnas te bsam gtan byed /",
    "K10acip-k_lha_sa-061-016:421a-31": "sh'a ri'i bus smras pa /",
    "K10acip-k_lha_sa-061-016:421a-32": "'jam dpal /",
    "K10acip-k_lha_sa-061-016:421b-0": "@421b 'di ltar tshe 'di la bde bar gnas par bya ba dang /",
    "K10acip-k_lha_sa-061-016:421b-1": "brjed pa med par gnas par bya ba'i phyir te de lta bu'i phyir bsam gtan byed do //",
    "K10acip-k_lha_sa-061-016:421b-2": "'jam dpal gyis smras pa /",
    "K10acip-k_lha_sa-061-016:421b-3": "btsun pa sh'a ri'i bu /",
    "K10acip-k_lha_sa-061-016:421b-4": "chos gang dag tshe 'di la bde bar gnas pa'am /",
    "K10acip-k_lha_sa-061-016:421b-5": "tshe 'di ma yin pa la bde bar gnas pa'am /",
    "K10acip-k_lha_sa-061-016:421b-6": "brjed pa med pa'i chos de dag dmigs sam /",
    "K10acip-k_lha_sa-061-016:421b-7": "sh'a ri'i bus smras pa /",
    "K10acip-k_lha_sa-061-016:421b-8": "'jam dpal /",
    "K10acip-k_lha_sa-061-016:421b-9": "bdag gis chos gang dag tshe 'di la bde bar gnas pa'am /",
    "K10acip-k_lha_sa-061-016:421b-10": "tshe 'di ma yin pa la bde bar gnas pa'i chos de dag yang dag par rjes su mi mthong zhing mi dmigs mod kyi /",
    "K10acip-k_lha_sa-061-016:421b-11": "'on kyang /",
    "K10acip-k_lha_sa-061-016:421b-12": "'jam dpal /",
    "K10acip-k_lha_sa-061-016:421b-13": "de bzhin gshegs pas nyan thos rnams la rab tu dben pa'i chos su gsungs pa gang yin pa de la bdag brten cing gnas so //",
    "K10acip-k_lha_sa-061-016:421b-14": "'jam dpal gyis smras pa /",
    "K10acip-k_lha_sa-061-016:421b-15": "btsun pa sh'a ri'i bu /",
    "K10acip-k_lha_sa-061-016:421b-16": "gang de bzhin gshegs pas nyan thos rnams la rab tu dben pa'i chos su gsungs pa gang yin /",
    "K10acip-k_lha_sa-061-016:421b-17": "btsun pa sh'a ri'i bu /",
    "K10acip-k_lha_sa-061-016:421b-18": "gang la rten cing gnas /",
    "K10acip-k_lha_sa-061-016:421b-19": "sh'a ri'i bus smras pa /",
    "K10acip-k_lha_sa-061-016:421b-20": "'jam dpal /",
    "K10acip-k_lha_sa-061-016:421b-21": "'di la dge slong ni 'das pa la rten cing gnas so //",
    "K10acip-k_lha_sa-061-016:421b-22": "ma 'ongs pa la rten cing gnas so //",
    "K10acip-k_lha_sa-061-016:421b-23": "da ltar byung ba la rten cing gnas so //",
    "K10acip-k_lha_sa-061-016:421b-24": "de bzhin du sbyar te sems kyi bar la rten cing gnas par khong du chud par bya ste /",
    "K10acip-k_lha_sa-061-016:421b-25": "'jam dpal /",
    "K10acip-k_lha_sa-061-016:422a-0": "chos de dag ni de rbzhin gshegs pas nyan thos rnams la rab tu dben @422a *//",
    "K10acip-k_lha_sa-061-016:422a-1": "par gsungs pa yin te /",
    "K10acip-k_lha_sa-061-016:422a-2": "bdag chos de dag la rten cing gnas so //",
    "K10acip-k_lha_sa-061-016:422a-3": "'jam dpal gyis smras pa /",
    "K10acip-k_lha_sa-061-016:422a-4": "btsun pa sh'a ri'i bu /",
    "K10acip-k_lha_sa-061-016:422a-5": "gang gi phyir /",
    "K10acip-k_lha_sa-061-016:422a-6": "'di skad ces /",
    "K10acip-k_lha_sa-061-016:422a-7": "'das pa la rten cing gnas /",
    "K10acip-k_lha_sa-061-016:422a-8": "ma 'ongs pa la rten cing gnas /",
    "K10acip-k_lha_sa-061-016:422a-9": "da ltar byung ba la rten cing rab tu dben pa la gnas pa nas de bzhin du sbyar te /",
    "K10acip-k_lha_sa-061-016:422a-10": "sems kyi bar la rten cing rab tu dben pa la gnas shing smra /",
    "K10acip-k_lha_sa-061-016:422a-11": "btsun pa sh'a ri'i bu /",
    "K10acip-k_lha_sa-061-016:422a-12": "'di lta ste /",
    "K10acip-k_lha_sa-061-016:422a-13": "gang 'das pa'i de bzhin nyid de'ang yod pa ma yin /",
    "K10acip-k_lha_sa-061-016:422a-14": "gang ma 'ongs pa'i de bzhin nyid de'ang yod pa ma yin /",
    "K10acip-k_lha_sa-061-016:422a-15": "gang da ltar byung ba'i de bzhin nyid de'ang yod ma yin te /",
    "K10acip-k_lha_sa-061-016:422a-16": "de ltar chos de dag ni yod pa ma yin na /",
    "K10acip-k_lha_sa-061-016:422a-17": "ji ltar /",
    "K10acip-k_lha_sa-061-016:422a-18": "gnas brten sh'a ri'i bu /",
    "K10acip-k_lha_sa-061-016:422a-19": "de 'di skad ces /",
    "K10acip-k_lha_sa-061-016:422a-20": "'das pa la rten cing gnas ma 'ongs pa la rten cing gnas /",
    "K10acip-k_lha_sa-061-016:422a-21": "da ltar byung ba la rten cing gnas zhes smra /",
    "K10acip-k_lha_sa-061-016:422a-22": "yod pa ma yin pa'i chos la ni gnas pa med do //",
    "K10acip-k_lha_sa-061-016:422a-23": "yang btsun pa sh'a ri'i bu /",
    "K10acip-k_lha_sa-061-016:422a-24": "'das pa'i de bzhin nyid dang; ma 'ongs pa dang /",
    "K10acip-k_lha_sa-061-016:422a-25": "da ltar byung ba'i de bzhin nyid gang yin pa de ni tsa'ang ma yin /",
    "K10acip-k_lha_sa-061-016:422a-26": "gang gis kyang ma yin /",
    "K10acip-k_lha_sa-061-016:422a-27": "gang gi 'ang ma yin /",
    "K10acip-k_lha_sa-061-016:422a-28": "gang la'ang mi gnas te /",
    "K10acip-k_lha_sa-061-016:422a-29": "gang mi gnas pa de'i gnas dmigs su med do //",
    "K10acip-k_lha_sa-061-016:422a-30": "yang btsun pa sh'a ri'i bu /",
    "K10acip-k_lha_sa-061-016:422a-31": "gang 'das pa dang /",
    "K10acip-k_lha_sa-061-016:422a-32": "ma 'ongs pa dang /",
    "K10acip-k_lha_sa-061-016:422b-0": "da ltar byung ba'i de bzhin nyid ces brjod cing kun tu gnas @422b nas smra ba de dag ni de bzhin gshegs pa la skur pa 'debs pa'o //",
    "K10acip-k_lha_sa-061-016:422b-1": "de ci phyir zhe na /",
    "K10acip-k_lha_sa-061-016:422b-2": "'di ltar de bzhin nyid ni g-yo ba med pa rlom sems med pa'o //",
    "K10acip-k_lha_sa-061-016:422b-3": "'di ltar de bzhin nyid ni nyams pa med pa'o //",
    "K10acip-k_lha_sa-061-016:422b-4": "'di ltar de bzhin nyid ni stong pa'o //",
    "K10acip-k_lha_sa-061-016:422b-5": "mtshan ma med pa'o //",
    "K10acip-k_lha_sa-061-016:422b-6": "smon pa med pa'o //",
    "K10acip-k_lha_sa-061-016:422b-7": "yang btsun pa sh'a ri'i bu /",
    "K10acip-k_lha_sa-061-016:422b-8": "gang 'das pa'i de bzhin nyid de'ang dmigs su med /",
    "K10acip-k_lha_sa-061-016:422b-9": "gang ma 'ongs pa'i de bzhin nyid de'ang dmigs su med /",
    "K10acip-k_lha_sa-061-016:422b-10": "gang da ltar byung ba'i de bzhin nyid de'ang dmigs su med pa nas de bzhin du sbyar te /",
    "K10acip-k_lha_sa-061-016:422b-11": "sems kyi bar gyi rang bzhin nyid de'ang dmigs su med do //",
    "K10acip-k_lha_sa-061-016:422b-12": "'on kyang /",
    "K10acip-k_lha_sa-061-016:422b-13": "btsun pa sh'a ri'i bu /",
    "K10acip-k_lha_sa-061-016:422b-14": "de bzhin nyid ma gtogs par gang bstan pa'am /",
    "K10acip-k_lha_sa-061-016:422b-15": "rab tu bshad par nus pa'i chos gzhan gang yang mi dmigs so //",
    "K10acip-k_lha_sa-061-016:422b-16": "sh'a ri'i bus smras pa /",
    "K10acip-k_lha_sa-061-016:422b-17": "'jam dpal /",
    "K10acip-k_lha_sa-061-016:422b-18": "de bzhin gshegs pa de bzhin nyid la bzhugs nas chos ston tam /",
    "K10acip-k_lha_sa-061-016:422b-19": "'jam dpal gyis smras pa /",
    "K10acip-k_lha_sa-061-016:422b-20": "btsun pa sh'a ri'i bu /",
    "K10acip-k_lha_sa-061-016:422b-21": "de bzhin nyid yod pa ma yin na /",
    "K10acip-k_lha_sa-061-016:422b-22": "ji ltar de bzhin gshegs pa de bzhin nyid la bzhugs te chos ston /",
    "K10acip-k_lha_sa-061-016:422b-23": "btsun pa sh'a ri'i bu /",
    "K10acip-k_lha_sa-061-016:422b-24": "chos kyang yod pa ma yin na /",
    "K10acip-k_lha_sa-061-016:422b-25": "ji ltar de bzhin gshegs pa de bzhin nyid la bzhugs te chos ston /",
    "K10acip-k_lha_sa-061-016:422b-26": "de bzhin gshegs pa'ang yod pa ma yin na /",
    "K10acip-k_lha_sa-061-016:422b-27": "ji ltar de bzhin gshegs pa de bzhin nyid la bzhugs te chos ston /",
    "K10acip-k_lha_sa-061-016:423a-0": "chos thams cad kyang yod pa ma yin te @423a *//",
    "K10acip-k_lha_sa-061-016:423a-1": "dmigs su med /",
    "K10acip-k_lha_sa-061-016:423a-2": "de bzhin gshegs pa'ang yod pa ma yin te dmigs su med do //",
    "K10acip-k_lha_sa-061-016:423a-3": "de'i chos bstan pa ni 'di 'dra ste /",
    "K10acip-k_lha_sa-061-016:423a-4": "'di la dmigs pa'am /",
    "K10acip-k_lha_sa-061-016:423a-5": "mi dmigs pa gnyis kyis rab tu phye ba med do //",
    "K10acip-k_lha_sa-061-016:423a-6": "de bzhin gshegs pa ni brjod pa'am mi brjod pas rab tu phye ba ma yin no //",
    "K10acip-k_lha_sa-061-016:423a-7": "de ci'i phyir zhe na /",
    "K10acip-k_lha_sa-061-016:423a-8": "btsun pa sh'a ri'i bu /",
    "K10acip-k_lha_sa-061-016:423a-9": "'di ltar de bzhin gshegs pa ni brjod pa yang dag par chad pa /",
    "K10acip-k_lha_sa-061-016:423a-10": "btags pa med pa /",
    "K10acip-k_lha_sa-061-016:423a-11": "gdags par bya ba ma yin pa'o //",
    "K10acip-k_lha_sa-061-016:423a-12": "sh'a ri'i bus smras pa /",
    "K10acip-k_lha_sa-061-016:423a-13": "'jam dpal /",
    "K10acip-k_lha_sa-061-016:423a-14": "su zhig chos bstan pa 'di lta bu 'di'i snod du 'gyur /",
    "K10acip-k_lha_sa-061-016:423a-15": "'jam dpal gyis smras pa /",
    "K10acip-k_lha_sa-061-016:423a-16": "btsun pa sh'a ri'i bu /",
    "K10acip-k_lha_sa-061-016:423a-17": "gang 'dus byas kyi khams rnam par 'khrugs par mi 'gyur zhing yongs su mya ngan las 'da' bar 'dod par yang mi 'gyur ba de ni chos bstan pa 'di lta bu 'di'i snod du 'gyur ro //",
    "K10acip-k_lha_sa-061-016:423a-18": "gang 'das pa'i chos rnams mi dmigs shing 'das pa'i chos rnams kun shes par mi 'gyur ba dang /",
    "K10acip-k_lha_sa-061-016:423a-19": "gang 'das pa dang /",
    "K10acip-k_lha_sa-061-016:423a-20": "ma 'ongs pa dang /",
    "K10acip-k_lha_sa-061-016:423a-21": "da ltar byung ba'i chos rnams mi dmigs shing 'das pa dang /",
    "K10acip-k_lha_sa-061-016:423a-22": "ma 'ongs pa dang /",
    "K10acip-k_lha_sa-061-016:423a-23": "da ltar byung ba'i chos rnams kun shes par mi 'gyur ba de chos bstan pa 'di lta bu 'di'i snod du 'gyur ro //",
    "K10acip-k_lha_sa-061-016:423a-24": "gang kun nas nyon mongs pa dang /",
    "K10acip-k_lha_sa-061-016:423b-0": "rnam par byang ba mi mthong zhing de nye bar len par yang mi 'gyur ba de chos bstan pa 'di lta bu @423b 'di'i snod du 'gyur ro //",
    "K10acip-k_lha_sa-061-016:423b-1": "gang bdag dang /",
    "K10acip-k_lha_sa-061-016:423b-2": "bdag med par yang spyod par mi 'gyur ba dang /",
    "K10acip-k_lha_sa-061-016:423b-3": "gang len pa dang /",
    "K10acip-k_lha_sa-061-016:423b-4": "'dor bar yang spyod par yang mi 'gyur ba de chos bstan pa 'di lta bu 'di'i snod du 'gyur te /",
    "K10acip-k_lha_sa-061-016:423b-5": "de ni bshad pa 'di'i don kun shes par 'gyur ro //",
    "K10acip-k_lha_sa-061-016:423b-6": "sh'a ri'i bus smras pa /",
    "K10acip-k_lha_sa-061-016:423b-7": "'jam dpal /",
    "K10acip-k_lha_sa-061-016:423b-8": "'di la ci zhig kun shes par 'gyur /",
    "K10acip-k_lha_sa-061-016:423b-9": "'jam dpal gyis smras pa /",
    "K10acip-k_lha_sa-061-016:423b-10": "btsun pa sh'a ri'i bu /",
    "K10acip-k_lha_sa-061-016:423b-11": "bshad pa 'di'i don shes par 'gyur ba ci zhig yod na /",
    "K10acip-k_lha_sa-061-016:423b-12": "'di la ci zhig kun shes par 'gyur zhes de skad 'dri /",
    "K10acip-k_lha_sa-061-016:423b-13": "sh'a ri'i bus smras pa /",
    "K10acip-k_lha_sa-061-016:423b-14": "'jam dpal /",
    "K10acip-k_lha_sa-061-016:423b-15": "chos zab mo bstan pa 'di mngon sum du 'gyur ba nyung /",
    "K10acip-k_lha_sa-061-016:423b-16": "'di ni yongs su 'dzin par 'gyur ba nyung ngo //",
    "K10acip-k_lha_sa-061-016:423b-17": "'jam dpal /",
    "K10acip-k_lha_sa-061-016:423b-18": "dgra bcom pa dang /",
    "K10acip-k_lha_sa-061-016:423b-19": "slob pa dang /",
    "K10acip-k_lha_sa-061-016:423b-20": "mi slob pa rnams kyang phyogs 'di la sgyid lug par 'gyur na byis pa so so'i skye bo rnams lta ci smos /",
    "K10acip-k_lha_sa-061-016:423b-21": "'jam dpal gyis smras pa /",
    "K10acip-k_lha_sa-061-016:423b-22": "btsun pa sh'a ri'i bu /",
    "K10acip-k_lha_sa-061-016:423b-23": "dgra bcom pa rnams la ni sa med do //",
    "K10acip-k_lha_sa-061-016:423b-24": "de ci'i phyir zhe na /",
    "K10acip-k_lha_sa-061-016:423b-25": "'di ltar dgra bcom pa'ang med na sa gang la dgra bcom pa gnas par 'gyur /",
    "K10acip-k_lha_sa-061-016:423b-26": "dgra bcom pa dag ni gnas med pas rab tu phye pa'o; ;dgra bcom pa dag ni dmigs su med pas rab tu phye ba'o //",
    "K10acip-k_lha_sa-061-016:423b-27": "dgra bcom pa dag ni brjod pa dang /",
    "K10acip-k_lha_sa-061-016:423b-28": "mi brjod pa shin tu chad pas rab tu phye ba'o //",
    "K10acip-k_lha_sa-061-016:423b-29": "de ci'i phyir zhe na /",
    "K10acip-k_lha_sa-061-016:424a-0": "@424a *// 'di ltar dgra bcom pa dag ni brjod pa dang /",
    "K10acip-k_lha_sa-061-016:424a-1": "mi brjod pa yang dag par chad pa ste btags pa med pa'o //",
    "K10acip-k_lha_sa-061-016:424a-2": "dgra bcom pa dag ni sar dbye ba dang bral ba /",
    "K10acip-k_lha_sa-061-016:424a-3": "'dus ma byas kyis rab tu phye ba /",
    "K10acip-k_lha_sa-061-016:424a-4": "'jug pa med pa /",
    "K10acip-k_lha_sa-061-016:424a-5": "'dus ma byas kyis rab tu phye ba ste /",
    "K10acip-k_lha_sa-061-016:424a-6": "dgra bcom pa dag ni 'dus ma byas pa /",
    "K10acip-k_lha_sa-061-016:424a-7": "gnas pa med pa yin na ci zhig dgra bcom pa dag gi sar 'gyur /",
    "K10acip-k_lha_sa-061-016:424a-8": "dgra bcom pa dag ni ming dang /",
    "K10acip-k_lha_sa-061-016:424a-9": "gzugs kyis rab tu phye ba ma yin no //",
    "K10acip-k_lha_sa-061-016:424a-10": "byis pa so so'i skye bo rnams ni ming dang /",
    "K10acip-k_lha_sa-061-016:424a-11": "gzugs la rnam par rtog go /",
    "K10acip-k_lha_sa-061-016:424a-12": "ming dang /",
    "K10acip-k_lha_sa-061-016:424a-13": "gzugs de'ang rtog pa med cing rnam par rtog pa med par dgra bcom pa rnams kyis shes te /",
    "K10acip-k_lha_sa-061-016:424a-14": "de'i phyir dgra bcom pa dag ni ming dang /",
    "K10acip-k_lha_sa-061-016:424a-15": "gzugs kyis rab tu phye ba ma yin no //",
    "K10acip-k_lha_sa-061-016:424a-16": "byis pa rnams kyang mi dmigs /",
    "K10acip-k_lha_sa-061-016:424a-17": "byis pa'i chos dang /",
    "K10acip-k_lha_sa-061-016:424a-18": "dgra bcom pa dang /",
    "K10acip-k_lha_sa-061-016:424a-19": "dgra bcom pa'i chos rnams kyang mi dmigs so //",
    "K10acip-k_lha_sa-061-016:424a-20": "nam mi dmigs pa de'i tshe na mi rtog go /",
    "K10acip-k_lha_sa-061-016:424a-21": "kun tu mi spyod do //",
    "K10acip-k_lha_sa-061-016:424a-22": "de spyod pa med /",
    "K10acip-k_lha_sa-061-016:424a-23": "spros pa med cing nye bar zhi ste /",
    "K10acip-k_lha_sa-061-016:424a-24": "yod do zhes khas mi len /",
    "K10acip-k_lha_sa-061-016:424a-25": "med do zhes khas mi len /",
    "K10acip-k_lha_sa-061-016:424a-26": "yod kyang yod la med kyang med do zhes khas mi len /",
    "K10acip-k_lha_sa-061-016:424a-27": "yod pa'ang ma yin /",
    "K10acip-k_lha_sa-061-016:424a-28": "med pa'ang ma yin zhes de skad kyang khas mi len to //",
    "K10acip-k_lha_sa-061-016:424b-0": "nam khas mi len pa de na dmigs @424b pa med do //",
    "K10acip-k_lha_sa-061-016:424b-1": "de dmigs pa thams cad dang bral bas sems med cing sems dang bral te gnas med pa'i tshul gyis dge sbyong gi chos la gnas pa zhes bya'o //",
    "K10acip-k_lha_sa-061-016:424b-2": "de nas 'jam dpal gzhon nur gyur pas bstan pa 'di bshad pa na 'khor de'i dge slong lnga brgya po stan las langs nas /",
    "K10acip-k_lha_sa-061-016:424b-3": "'di skad ces /",
    "K10acip-k_lha_sa-061-016:424b-4": "'jam dpal gzhon nur gyur pa la mi blta'o //",
    "K10acip-k_lha_sa-061-016:424b-5": "'jam dpal gzhon nur gyur pa la mi mnyan to //",
    "K10acip-k_lha_sa-061-016:424b-6": "'jam dpal gzhon nur gyur pa phyogs gang na gnas pa'i phyogs de'ang spang bar bya'o //",
    "K10acip-k_lha_sa-061-016:424b-7": "de ci'i phyir zhe na /",
    "K10acip-k_lha_sa-061-016:424b-8": "'di ltar 'jam dpal gzhon nur gyur pa ni ston pa mngon sum du gyur bzhin du kun nas nyon mongs pa dang /",
    "K10acip-k_lha_sa-061-016:424b-9": "rnam par byang ba mtshan nyid gcig tu ston pas chos ma yin pa smra'o zhes brjod nas de dag yang 'di snyam du sems te /",
    "K10acip-k_lha_sa-061-016:424b-10": "bdag cag ji ltar bcom ldan 'das kyis legs par gsungs pa'i chos 'dul ba la tshangs par spyod pa spyad snyam nas dong ngo; ;de nas gnas brtan sh'a ri'i bus 'jam dpal gzhon nur gyur pa la 'di skad ces smras so //",
    "K10acip-k_lha_sa-061-016:424b-11": "'jam dpal /",
    "K10acip-k_lha_sa-061-016:424b-12": "khyod 'di ltar sems can rnams kyis chos kun shes par gyur par bya ba'i phyir chos mi ston tam /",
    "K10acip-k_lha_sa-061-016:424b-13": "'jam dpal gyis smras pa /",
    "K10acip-k_lha_sa-061-016:424b-14": "btsun pa sh'a ri'i bu /",
    "K10acip-k_lha_sa-061-016:424b-15": "de bzhin no //",
    "K10acip-k_lha_sa-061-016:424b-16": "sh'a ri'i bus smras pa /",
    "K10acip-k_lha_sa-061-016:425a-0": "dge slong lnga brgya po de dag stan @425a *//",
    "K10acip-k_lha_sa-061-016:425a-1": "las langs nas 'phya smod /",
    "K10acip-k_lha_sa-061-016:425a-2": "mi snyan par zer zhing dong ngo //",
    "K10acip-k_lha_sa-061-016:425a-3": "'jam dpal gyis smras pa /",
    "K10acip-k_lha_sa-061-016:425a-4": "btsun pa sh'a ri'i bu /",
    "K10acip-k_lha_sa-061-016:425a-5": "gang gi phyir dge slong lnga brgya po de dag 'di skad ces /",
    "K10acip-k_lha_sa-061-016:425a-6": "'jam dpal gzhon nur gyur pa la mi blta'o //",
    "K10acip-k_lha_sa-061-016:425a-7": "'jam dpal gzhon nur gyur pa la mi mnyan to //",
    "K10acip-k_lha_sa-061-016:425a-8": "'jam dpal gzhon nur gyur pa gang na gnas pa'i phyogs de'ang spang bar bya'o zhes zer ba de ni legs so //",
    "K10acip-k_lha_sa-061-016:425a-9": "legs so //",
    "K10acip-k_lha_sa-061-016:425a-10": "sh'a ri'i bu /",
    "K10acip-k_lha_sa-061-016:425a-11": "dge slong de dag gi tshig de ni legs par smras pa'o //",
    "K10acip-k_lha_sa-061-016:425a-12": "de ci'i phyir zhe na /",
    "K10acip-k_lha_sa-061-016:425a-13": "'di ltar 'jam dpal gzhon nur gyur pa ni yod pa ma yin te dmigs su med do //",
    "K10acip-k_lha_sa-061-016:425a-14": "gang yod pa ma yin te dmigs su med pa de la blta ba dang /",
    "K10acip-k_lha_sa-061-016:425a-15": "mnyan par mi nus so //",
    "K10acip-k_lha_sa-061-016:425a-16": "'jam dpal gzhon nur gyur pa phyogs gang na gnas pa'i phyogs de'ang spang bar bya'o //",
    "K10acip-k_lha_sa-061-016:425a-17": "de ci'i phyir zhe na /",
    "K10acip-k_lha_sa-061-016:425a-18": "'jam dpal gzhon nur gyur pa yod pa ma yin te dmigs su med pas gang de'i gnas kyang yod pa ma yin te dmigs su med do //",
    "K10acip-k_lha_sa-061-016:425a-19": "gang yod pa ma yin te dmigs su med pa de ni bsten par bya ba ma yin no //",
    "K10acip-k_lha_sa-061-016:425a-20": "de nas dge slong lnga brgya po de dag 'jam dpal gzhon nur gyur pas bstan pa 'di thos pa dang /",
    "K10acip-k_lha_sa-061-016:425a-21": "slar sa phyogs der log nas 'jam dpal gzhon nur gyur pa la 'di skad ces smras so //",
    "K10acip-k_lha_sa-061-016:425a-22": "'jam dpal /",
    "K10acip-k_lha_sa-061-016:425b-0": "@425b bdag cag ni ji ltar khyod kyis bstan pa de ltar mi shes so //",
    "K10acip-k_lha_sa-061-016:425b-1": "'jam dpal gyis smras pa /",
    "K10acip-k_lha_sa-061-016:425b-2": "dge slong dag /",
    "K10acip-k_lha_sa-061-016:425b-3": "legs so //",
    "K10acip-k_lha_sa-061-016:425b-4": "legs so //",
    "K10acip-k_lha_sa-061-016:425b-5": "de lta bu ni ston pa'i nyan thos rnams kyis bya ba ste /",
    "K10acip-k_lha_sa-061-016:425b-6": "dge slong dag /",
    "K10acip-k_lha_sa-061-016:425b-7": "'di la ni kun shes par bya ba med /",
    "K10acip-k_lha_sa-061-016:425b-8": "rnam par shes par bya ba med do //",
    "K10acip-k_lha_sa-061-016:425b-9": "de ci'i phyir zhe na /",
    "K10acip-k_lha_sa-061-016:425b-10": "'di ltar chos kyi dbyings 'di ni gnas med pa'i tshul gyis gnas pa nyid do //",
    "K10acip-k_lha_sa-061-016:425b-11": "chos kyi dbyings gang yin pa de dbyings ma yin no //",
    "K10acip-k_lha_sa-061-016:425b-12": "de ni yod pa ma yin te dmigs su med cing g-yo ba med la 'chi 'pho med do //",
    "K10acip-k_lha_sa-061-016:425b-13": "gang g-yo ba med cing 'chi 'pho med pa de kun shes par bya ba ma yin /",
    "K10acip-k_lha_sa-061-016:425b-14": "rnam par shes par bya ba ma yin no //",
    "K10acip-k_lha_sa-061-016:425b-15": "gang kun shes par bya ba dang /",
    "K10acip-k_lha_sa-061-016:425b-16": "rnam par shes par bya ba'i rlom sems med pa de ni ston pa'i nyan thos zhes bya /",
    "K10acip-k_lha_sa-061-016:425b-17": "mchog thob pa zhes bya /",
    "K10acip-k_lha_sa-061-016:425b-18": "gtso bo zhes bya /",
    "K10acip-k_lha_sa-061-016:425b-19": "sbyin gnas zhes bya'o //",
    "K10acip-k_lha_sa-061-016:425b-20": "bstan pa 'di bshad pa na dge slong lnga brgya po de dag las dge slong bzhi brgya ni len pa med par zag pa rnams las sems rnam par grol lo //",
    "K10acip-k_lha_sa-061-016:425b-21": "dge slong brgya ni sems cher 'khrugs nas lus de nyid dang sems can dmyal ba chen po du 'bod du lhung ngo //",
    "K10acip-k_lha_sa-061-016:425b-22": "de nas tshe dang ldan pa sh'a ri'i bus 'jam dpal gzhon nur gyur pa la 'di skad ces smras so //",
    "K10acip-k_lha_sa-061-016:425b-23": "'jam dpal /",
    "K10acip-k_lha_sa-061-016:426a-0": "khyod sems can rjes su bsrung ba'i chos mi ston @426a *//",
    "K10acip-k_lha_sa-061-016:426a-1": "pas dge slong brgya po de dag chud zos te ngo mtshar byas so //",
    "K10acip-k_lha_sa-061-016:426a-2": "de nas bcom ldan 'das kyis gnas brtan sh'a ri'i bu la 'di skad ces bka' stsal to; ;sh'a ri'i bu /",
    "K10acip-k_lha_sa-061-016:426a-3": "khyod de skad ma zer cig /",
    "K10acip-k_lha_sa-061-016:426a-4": "de ci'i phyir zhe na /",
    "K10acip-k_lha_sa-061-016:426a-5": "sh'a ri'i bu /",
    "K10acip-k_lha_sa-061-016:426a-6": "dge slong brgya po de dag sems can dmyal ba chen po du 'bod du reg pa thang cig reg nas dga' ldan gyi lha rnams dang skal ba mnyam par skya bar 'gyur ro //",
    "K10acip-k_lha_sa-061-016:426a-7": "sh'a ri'i bu /",
    "K10acip-k_lha_sa-061-016:426a-8": "gal te dge slong de dag gis chos kyi rnam grangs 'di ma thos su zin na de dag gdon mi za bar sems can dmyal bar 'gro bar 'gyur te /",
    "K10acip-k_lha_sa-061-016:426a-9": "las de zad nas mir skye bar 'gyur ba zhig na de dag gis chos kyi rnam grangs 'di la brten pas bskal par sems can dmyal ba myong bar 'gyur ba'i las de'ang cung zad cig myong bar byas so //",
    "K10acip-k_lha_sa-061-016:426a-10": "sh'a ri'i bu /",
    "K10acip-k_lha_sa-061-016:426a-11": "de'i phyir dge slong brgya po de dag de bzhin gshegs pa byams pa'i nyan thos thog ma 'dus par dgra bcom pa zag pa zad par 'gyur ro //",
    "K10acip-k_lha_sa-061-016:426a-12": "sh'a ri'i bu /",
    "K10acip-k_lha_sa-061-016:426a-13": "de lta bas na chos kyi rnam grangs 'di som nyi dang bcas pas thos na ni dam pa yin gyi /",
    "K10acip-k_lha_sa-061-016:426a-14": "bsam gtan bzhi la snyoms par zhugs pas ni de lta ma yin /",
    "K10acip-k_lha_sa-061-016:426a-15": "tshad med pa bzhis ni de lta ma yin /",
    "K10acip-k_lha_sa-061-016:426a-16": "gzugs med pa'i snyoms par 'jug pa bzhi bsgoms pas ni de lta ma yin no //",
    "K10acip-k_lha_sa-061-016:426a-17": "de ci'i phyir zhe na /",
    "K10acip-k_lha_sa-061-016:426b-0": "@426b chos kyi rnam grangs 'di lta bu ma thos pas 'khor ba las yongs su ma grol /",
    "K10acip-k_lha_sa-061-016:426b-1": "skye ba dang /",
    "K10acip-k_lha_sa-061-016:426b-2": "rga ba dang /",
    "K10acip-k_lha_sa-061-016:426b-3": "na dang /",
    "K10acip-k_lha_sa-061-016:426b-4": "'che ba dang /",
    "K10acip-k_lha_sa-061-016:426b-5": "mya ngan dang /",
    "K10acip-k_lha_sa-061-016:426b-6": "smre sngags 'don pa dang /",
    "K10acip-k_lha_sa-061-016:426b-7": "sdug bsngal ba dang /",
    "K10acip-k_lha_sa-061-016:426b-8": "yid mi bde ba dang /",
    "K10acip-k_lha_sa-061-016:426b-9": "'khrug pa rnams las yongs su ma grol zhes bshad do //",
    "K10acip-k_lha_sa-061-016:426b-10": "de nas tshe dang ldan pa sh'a ri'i bus 'jam dpal gzhon nur gyur pa la 'di skad ces smras so //",
    "K10acip-k_lha_sa-061-016:426b-11": "'jam dpal /",
    "K10acip-k_lha_sa-061-016:426b-12": "'di ltar sems can yongs su smin par bya ba'i phyir khyod kyis chos kyi rnam grangs 'di legs par bshad pa ngo mtshar to //",
    "K10acip-k_lha_sa-061-016:426b-13": "'jam dpal gyis smras pa /",
    "K10acip-k_lha_sa-061-016:426b-14": "btsun pa sh'a ri'i bu /",
    "K10acip-k_lha_sa-061-016:426b-15": "de bzhin nyid ni 'bri ba ma yin /",
    "K10acip-k_lha_sa-061-016:426b-16": "'phel ba ma yin /",
    "K10acip-k_lha_sa-061-016:426b-17": "chos kyi dbyings kyang 'bri ba ma yin /",
    "K10acip-k_lha_sa-061-016:426b-18": "'phel ba 'ang ma yin no //",
    "K10acip-k_lha_sa-061-016:426b-19": "sems can gyi khams kyang 'bri ba ma yin /",
    "K10acip-k_lha_sa-061-016:426b-20": "'phel ba ma yin /",
    "K10acip-k_lha_sa-061-016:426b-21": "kun nas nyon mongs pa ma yin /",
    "K10acip-k_lha_sa-061-016:426b-22": "rnam par byang ba ma yin no //",
    "K10acip-k_lha_sa-061-016:426b-23": "de ci'i phyir zhe na /",
    "K10acip-k_lha_sa-061-016:426b-24": "'di ltar de dag ni yod pa ma yin zhing dmigs su med de tha snyad tsam du zad pas ci'ang ma yin /",
    "K10acip-k_lha_sa-061-016:426b-25": "gang gis kyang ma yin /",
    "K10acip-k_lha_sa-061-016:426b-26": "gang gi'ang ma yin /",
    "K10acip-k_lha_sa-061-016:426b-27": "gang la'ang mi gnas te gnas pa med do //",
    "K10acip-k_lha_sa-061-016:426b-28": "btsun pa sh'a ri'i bu /",
    "K10acip-k_lha_sa-061-016:426b-29": "gang 'di lta bu'i mi 'gag pa de ni byang chub bo //",
    "K10acip-k_lha_sa-061-016:426b-30": "byang chub gang yin pa de ni thar pa'o //",
    "K10acip-k_lha_sa-061-016:426b-31": "thar pa gang yin pa de ni rnam par mi rtog pa'o //",
    "K10acip-k_lha_sa-061-016:426b-32": "gang rnam par mi rtog pa de ni mi byed cing 'gyur ba med do //",
    "K10acip-k_lha_sa-061-016:427a-0": "gang mi byed @427a *//",
    "K10acip-k_lha_sa-061-016:427a-1": "cing 'gyur ba med pa de ni yongs su mya ngan las 'das pa'o //",
    "K10acip-k_lha_sa-061-016:427a-2": "de nas bcom ldan 'das kyis gnas brtan sh'a ri'i bu la 'di skad ces bka' stsal to //",
    "K10acip-k_lha_sa-061-016:427a-3": "sh'a ri'i bu /",
    "K10acip-k_lha_sa-061-016:427a-4": "'jam dpal gzhon nur gyur pas ji skad bstan pa de bzhin te /",
    "K10acip-k_lha_sa-061-016:427a-5": "de bzhin nyid ni 'bri ba ma yin /",
    "K10acip-k_lha_sa-061-016:427a-6": "'phel ba ma yin no //",
    "K10acip-k_lha_sa-061-016:427a-7": "chos kyi dbyings kyang 'bri ba ma yin /",
    "K10acip-k_lha_sa-061-016:427a-8": "'phel ba ma yin no //",
    "K10acip-k_lha_sa-061-016:427a-9": "sems can gyi khams kyang 'bri ba ma yin /",
    "K10acip-k_lha_sa-061-016:427a-10": "'phel ba ma yin /",
    "K10acip-k_lha_sa-061-016:427a-11": "kun nas nyon mongs pa ma yin /",
    "K10acip-k_lha_sa-061-016:427a-12": "rnam par byang ba ma yin no; ;de ci'i phyir zhe na /",
    "K10acip-k_lha_sa-061-016:427a-13": "'di ltar de dag yod pa ma yin zhing dmigs su med de tha snyad tsam du zad pas ci'ang ma yin /",
    "K10acip-k_lha_sa-061-016:427a-14": "gang gis kyang ma yin /",
    "K10acip-k_lha_sa-061-016:427a-15": "gang gi yang ma yin /",
    "K10acip-k_lha_sa-061-016:427a-16": "gang la'ang mi gnas te gnas pa med do //",
    "K10acip-k_lha_sa-061-016:427a-17": "de nas bcom ldan 'das kyis de'i tshe tshigs su bcad pa 'di dag bka' stsal to //",
    "K10acip-k_lha_sa-061-016:427a-18": "'das pa dag dang ma 'ongs dang //",
    "K10acip-k_lha_sa-061-016:427a-19": "da ltar byung chos brjod pa ni //",
    "K10acip-k_lha_sa-061-016:427a-20": "don gyis ma yin tha snyad tsam //",
    "K10acip-k_lha_sa-061-016:427a-21": "gcig dang sna tshogs mtshan nyid min //",
    "K10acip-k_lha_sa-061-016:427a-22": "mtshan nyid med par gang rtog pa //",
    "K10acip-k_lha_sa-061-016:427a-23": "de dag nyid na mtshan nyid 'gyur //",
    "K10acip-k_lha_sa-061-016:427a-24": "mtshan nyid med la rtog pa med //",
    "K10acip-k_lha_sa-061-016:427a-25": "rtog pa nyid kyang mtshan nyid min //",
    "K10acip-k_lha_sa-061-016:427a-26": "'dus ma byas la gang rtog dang //",
    "K10acip-k_lha_sa-061-016:427a-27": "mya ngan 'das la gang rtog pa //",
    "K10acip-k_lha_sa-061-016:427b-0": "gnyis ga @427b bdud kyi las yin zhes //",
    "K10acip-k_lha_sa-061-016:427b-1": "de ni mkhas pa rnams kyis bshad //",
    "K10acip-k_lha_sa-061-016:427b-2": "phung po skye mched khams kyi rnams //",
    "K10acip-k_lha_sa-061-016:427b-3": "de dag ming gis brjod pa ste //",
    "K10acip-k_lha_sa-061-016:427b-4": "ming dang skye med gang yin pa //",
    "K10acip-k_lha_sa-061-016:427b-5": "de gnyis mtshan nyid gcig pa yin //",
    "K10acip-k_lha_sa-061-016:427b-6": "tshul bzhin la ni gang rtog pa //",
    "K10acip-k_lha_sa-061-016:427b-7": "de nyid tshul bzhin ma yin no //",
    "K10acip-k_lha_sa-061-016:427b-8": "mkhas pa cung zad mi rtog ste //",
    "K10acip-k_lha_sa-061-016:427b-9": "stong pa ji bzhin spyod yul lo //",
    "K10acip-k_lha_sa-061-016:427b-10": "gang dag rtog pa de dag g-yo //",
    "K10acip-k_lha_sa-061-016:427b-11": "rtog pa med pa g-yo ba med //",
    "K10acip-k_lha_sa-061-016:427b-12": "rtog pa rnams ni g-yo bar 'gyur //",
    "K10acip-k_lha_sa-061-016:427b-13": "rtog pa med pa mya ngan 'da'//",
    "K10acip-k_lha_sa-061-016:427b-14": "gang gis rang bzhin 'di shes pa //",
    "K10acip-k_lha_sa-061-016:427b-15": "de ni ye shes ldan zhes bya //",
    "K10acip-k_lha_sa-061-016:427b-16": "de phyir zad pa rjes su thob //",
    "K10acip-k_lha_sa-061-016:427b-17": "de ni rtog med ye shes so //",
    "K10acip-k_lha_sa-061-016:427b-18": "ye shes kyis ni ye shes brjod //",
    "K10acip-k_lha_sa-061-016:427b-19": "ye shes brjod pa rnams kyang gsog /",
    "K10acip-k_lha_sa-061-016:427b-20": "ye shes 'di ltar gang bzod pa //",
    "K10acip-k_lha_sa-061-016:427b-21": "de ni ye shes ldan zhes bya //",
    "K10acip-k_lha_sa-061-016:427b-22": "gang gis stong gsum 'di dag rnams //",
    "K10acip-k_lha_sa-061-016:427b-23": "rin chen bkang ste byin pa bas //",
    "K10acip-k_lha_sa-061-016:427b-24": "gang gis dam chos 'di 'dra la //",
    "K10acip-k_lha_sa-061-016:427b-25": "bzod pa de ni bzod pa mchog /",
    "K10acip-k_lha_sa-061-016:427b-26": "bskal pa bye ba bsam yas su //",
    "K10acip-k_lha_sa-061-016:427b-27": "sbyin dang tshul khrims bzod pa dang //",
    "K10acip-k_lha_sa-061-016:427b-28": "brtson 'grus bsam gtan bsnyen pas ni //",
    "K10acip-k_lha_sa-061-016:427b-29": "mdo sde 'di dang mtshungs ma yin //",
    "K10acip-k_lha_sa-061-016:427b-30": "chos 'di dang ni theg pa 'di //",
    "K10acip-k_lha_sa-061-016:427b-31": "yang dag rdzogs pa'i sangs rgyas gsungs //",
    "K10acip-k_lha_sa-061-016:427b-32": "mdo sde 'di la bsten byas na //",
    "K10acip-k_lha_sa-061-016:428a-0": "thams cad de bzhin gshegs @428a *//",
    "K10acip-k_lha_sa-061-016:428a-1": "par 'gyur //",
    "K10acip-k_lha_sa-061-016:428a-2": "chos kyi rnam grangs 'di bshad pa na srog chags 'bu ma ni chos rnams la chos kyi mig rdul dang bral zhing dri ma med par rnam par dag go /",
    "K10acip-k_lha_sa-061-016:428a-3": "dge slong lnga brgya ni len pa med par zag pa rnams las sems rnam par grol lo //",
    "K10acip-k_lha_sa-061-016:428a-4": "gzugs na spyod pa'i lha'i bu brgyad khri ni bla na med pa yang dag par rdzogs pa'i byang chub tu sems bskyed nas de dag thams cad bskal pa skar ma lta bu zhes bya ba la bla na med pa yang dag par rdzogs pa'i byang chub mngon par rdzogs par 'tshang rgya bar 'gyur te /",
    "K10acip-k_lha_sa-061-016:428a-5": "de dag thams cad kyang 'di ltar de bzhin gshegs pa dgra bcom pa yang dag par rdzogs pa'i sangs rgyas me tog ces bya bar ming mthun par 'gyur ro zhes bcom ldan 'das kyis lung bstan to //",
    "K10acip-k_lha_sa-061-016:428a-6": "bcom ldan 'das kyis de skad ces bka' stsal nas /",
    "K10acip-k_lha_sa-061-016:428a-7": "'jam dpal gzhon nur gyur pa dang /",
    "K10acip-k_lha_sa-061-016:428a-8": "tshe dang ldan pa sh'a ri'i bu dang /",
    "K10acip-k_lha_sa-061-016:428a-9": "lha dang /",
    "K10acip-k_lha_sa-061-016:428a-10": "mi dang /",
    "K10acip-k_lha_sa-061-016:428a-11": "lha ma yin dang /",
    "K10acip-k_lha_sa-061-016:428a-12": "dri zar bcas pa'i 'jig rten yi rangs te /",
    "K10acip-k_lha_sa-061-016:428a-13": "bcom ldan 'das kyis gsungs pa la mngon par bstod do //",
    "K10acip-k_lha_sa-061-016:428a-14": "'phags pa 'jam dpal gnas pa zhes bya ba theg pa chen po'i mdo rdzogs so ////",
    "K10acip-k_lha_sa-061-016:428a-15": "rgya gar gyi mkhan po su re ndra bo dhi dang /",
    "K10acip-k_lha_sa-061-016:428b-0": "zhus chen gyi lo ts'a ba @428b bande ye shes sdes bsgyur cing zhus te gtan la phab pa //"
}
{
    "T02D2263:26b-0": "@26b # // rgya gar skad du /",
    "T02D2263:26b-1": "do ha ko sha n'a ma tsarya g'i ti /",
    "T02D2263:26b-2": "bod skad du /",
    "T02D2263:26b-3": "do ha mdzod ces bya ba spyod pa'i glu /",
    "T02D2263:26b-4": "'phags pa 'jam dpal la phyag 'tshal lo //",
    "T02D2263:26b-5": "bdud kyi stobs rab tu 'joms pa la phyag 'tshal lo //",
    "T02D2263:26b-6": "ji ltar rlung gis brgyab pas mi g-yo ba'i //",
    "T02D2263:26b-7": "chu la g-yo bas rab rlabs rnams su 'gyur //",
    "T02D2263:27a-0": "de ltar @27a * //",
    "T02D2263:27a-1": "rgyal pos mda' bsnun snang ba yang //",
    "T02D2263:27a-2": "gcig nyid na yang rnam pa sna tshogs byed //",
    "T02D2263:27a-3": "ji ltar rmongs pas bzlog nas bltas pa yis //",
    "T02D2263:27a-4": "mar me gcig nyid gnyis su snang ba ltar //",
    "T02D2263:27a-5": "de la bltas bya lta byed gnyis med la //",
    "T02D2263:27a-6": "kye ma blo ni gnyis kyi dngos por snang //",
    "T02D2263:27a-7": "khyim du mar me mang po sbar gyur kyang //",
    "T02D2263:27a-8": "mig med pa la mun par gnas pa ltar //",
    "T02D2263:27a-9": "lhan cig skyes pas thams cad khyab byas kyang //",
    "T02D2263:27a-10": "nye yang rmongs pa dag la shin du ring //",
    "T02D2263:27a-11": "chu bo sna tshogs pa yang rgya mtsho gcig nyid dang //",
    "T02D2263:27a-12": "brdzun pa du ma dag kyang bden pa gcig gis 'joms //",
    "T02D2263:27a-13": "nyi ma gcig dang snang bar gyur pa yis //",
    "T02D2263:27a-14": "mun pa du ma dag kyang 'joms par byed //",
    "T02D2263:27a-15": "ji ltar chu 'dzin gyis ni rgya mtsho las //",
    "T02D2263:27a-16": "chu blangs nas ni sa gzhi gang byas kyang //",
    "T02D2263:27a-17": "de ni ma nyams nam mkha' dag dang mnyam //",
    "T02D2263:27a-18": "'phel ba med cing 'grib pa dag kyang med //",
    "T02D2263:27a-19": "rgyal ba'i phun sum tshogs pas yongs gang ba'i //",
    "T02D2263:27a-20": "lhan cig skyes pa gcig gi rang bzhin nyid //",
    "T02D2263:27a-21": "de las 'gro ba skye zhing 'gag pa ste //",
    "T02D2263:27a-22": "de la dngos dang dngos po med pa'ang med //",
    "T02D2263:27a-23": "dam pa'i bde ba spangs nas gzhan du 'gro //",
    "T02D2263:27a-24": "rkyen las skyes pa'i bde la re bar byed //",
    "T02D2263:27a-25": "rang gi khar bcug sbrang rtsi nye ba ni //",
    "T02D2263:27a-26": "'thung bar mi byed shin du ring bar 'gyur //",
    "T02D2263:27a-27": "byol song dag gis sdug bsngal mi byed la //",
    "T02D2263:27a-28": "mkhas pa dag gis de la sdug bsngal byed //",
    "T02D2263:27a-29": "cig shos nam mkha'i bdud rtsi 'thung bar byed //",
    "T02D2263:27a-30": "gzhan ni yul rnams dag la'ang rnam par chags //",
    "T02D2263:27a-31": "bshang ba'i srin bu dri la chags pa ni //",
    "T02D2263:27a-32": "tsandan dag la dri ngan dag tu sems //",
    "T02D2263:27a-33": "ji ltar mya ngan 'das pa spangs nas ni //",
    "T02D2263:27a-34": "srid pa'i 'byung gnas mthug pos chags par byed //",
    "T02D2263:27a-35": "ba lang rkang rjes chu yis gang byas kyang ;",
    "T02D2263:27a-36": "/ ji ltar de yang skam par 'gyur ba bzhin //",
    "T02D2263:27a-37": "phun tshogs ma yin phun tshogs brtan pa'i sems //",
    "T02D2263:27a-38": "yang na phun sum tshogs pa skam par 'gyur //",
    "T02D2263:27a-39": "ji ltar rgya mtsho ba tsha can gyi chu //",
    "T02D2263:27a-40": "chu 'dzin kha yis blangs pas dngar bar 'gyur //",
    "T02D2263:27b-0": "brtan pa'i sems @27b kyis gzhan gyi don byed pa //",
    "T02D2263:27b-1": "yul gyi dug kyang bdud rtsir 'gyur ba yin //",
    "T02D2263:27b-2": "brjod du med na sdug bsngal ma yin te //",
    "T02D2263:27b-3": "bsgom du med na de nyid bde ba yin //",
    "T02D2263:27b-4": "ji ltar 'brug gi sgra yis sngangs na yang //",
    "T02D2263:27b-5": "char pa bab pas lo tog smin par byed //",
    "T02D2263:27b-6": "dang po tha ma de bzhin gzhan na med //",
    "T02D2263:27b-7": "thog ma tha ma bar du gnas pa med //",
    "T02D2263:27b-8": "kun du rtog pas rmongs pa'i yid can la //",
    "T02D2263:27b-9": "stong pa dang ni snying rje brjod pas so //",
    "T02D2263:27b-10": "ji ltar me tog nang gnas sbrang rtsi ni //",
    "T02D2263:27b-11": "bung ba nyid kyis shes par 'gyur ba yin //",
    "T02D2263:27b-12": "srid dang mya ngan 'das pa mi 'dor ro //",
    "T02D2263:27b-13": "rmongs pa dag gis ji ltar yos su shes //",
    "T02D2263:27b-14": "ji ltar me long ngos kyi bzhin gyi gzugs //",
    "T02D2263:27b-15": "rmongs pa mi shes pa yis bltas pa ltar //",
    "T02D2263:27b-16": "de ltar bden pa spangs pa'i sems 'di ni //",
    "T02D2263:27b-17": "mi bden pa la mang du brten par byed //",
    "T02D2263:27b-18": "me tog dri ni gzugs su med na yang//",
    "T02D2263:27b-19": "mngon sum kun du khyab par byed pa ltar //",
    "T02D2263:27b-20": "de bzhin gzugs su med pa'i rang bzhin gyis //",
    "T02D2263:27b-21": "dkyil 'khor 'khor lo dag kyang shes par gyis //",
    "T02D2263:27b-22": "rlung gis chu la zhugs shing dkrugs pa yis //",
    "T02D2263:27b-23": "'jam pa'i chu yang rdo yi gzugs ltar 'gro //",
    "T02D2263:27b-24": "rtog pas dkrugs pas rmongs pa gzugs med pa //",
    "T02D2263:27b-25": "shin du sra zhing mkhregs pa nyid du 'gyur //",
    "T02D2263:27b-26": "sems gang dri ma med pa'i rang bzhin la //",
    "T02D2263:27b-27": "srid dang myang 'das 'dam gyis ma gos so //",
    "T02D2263:27b-28": "'dam du bcug na mchog gi rin po che //",
    "T02D2263:27b-29": "de yi 'od kyang gsal ba ma yin no //",
    "T02D2263:27b-30": "gti mug gsal bas ye shes mi gsal te //",
    "T02D2263:27b-31": "gti mug gsal bas sdug bsngal gsal ba yin //",
    "T02D2263:27b-32": "ji ltar sa bon las ni myu gu 'byung //",
    "T02D2263:27b-33": "myu gu'i rgyu las yal ga 'byung ba'o //",
    "T02D2263:27b-34": "gcig dang du ma sems la dpyad pa yis //",
    "T02D2263:27b-35": "gsal ba spangs nas srid pa dag tu 'gro //",
    "T02D2263:27b-36": "mthong bzhin du ni dong du 'gro ba la //",
    "T02D2263:27b-37": "de las snying rje ba ni ci zhig yod //",
    "T02D2263:27b-38": "kha sbyor bde la yongs su chags nas su //",
    "T02D2263:27b-39": "'di nyid don dam yin zhes rmongs pa smra //",
    "T02D2263:27b-40": "gang zhig khyim nas byung nas sgo drung du //",
    "T02D2263:27b-41": "k'a ma r'u pa'i gtam ni 'dri bar byed //",
    "T02D2263:28a-0": "rlung gi rgyu las @28a * //",
    "T02D2263:28a-1": "stong pa'i khyim du ni //",
    "T02D2263:28a-2": "rnam pa du ma'i tshul gyis bcos ma bas //",
    "T02D2263:28a-3": "nam mkha' las bab nyes pa dang bcas pa'i //",
    "T02D2263:28a-4": "gdung bsab rgyal bar gyur pa'i rnal 'byor pa //",
    "T02D2263:28a-5": "ji ltar bram ze mar dang 'bras kyis ni //",
    "T02D2263:28a-6": "'bar ba'i me la sbyin sreg byed pa ni ;",
    "T02D2263:28a-7": "/ nam mkha'i bcud kyi rdzas kyis bskyed pa ste //",
    "T02D2263:28a-8": "'di de nyid du zhen par shes pa nyid //",
    "T02D2263:28a-9": "kha cig tshangs pa'i gnas su 'od spar nas //",
    "T02D2263:28a-10": "lce yis kun du ru yis lce chung bskyod //",
    "T02D2263:28a-11": "'ching bar byed pa shin du dkrugs byas te //",
    "T02D2263:28a-12": "nga rgyal dbang gis rnal 'byor pa zhes zer ;",
    "T02D2263:28a-13": "/ rang rig de nyid rig pas gzhan la ston //",
    "T02D2263:28a-14": "gang gis bcings pa de nyid grol zhes zer //",
    "T02D2263:28a-15": "kha dog dbye bas 'ching bu margad zer //",
    "T02D2263:28a-16": "rmongs pas rin cher brtag pa ma shes pas //",
    "T02D2263:28a-17": "de ni ra gan gser gyi blo yis len //",
    "T02D2263:28a-18": "nyams myong khyer nas don dam sgrub par byed//",
    "T02D2263:28a-19": "rmi lam bde la rjes su chags par byed //",
    "T02D2263:28a-20": "phung po mi rtag ces zer //",
    "T02D2263:28a-21": "ae bam yi ger rang gis go bar byed //",
    "T02D2263:28a-22": "skad cig dbye bas phyag rgya bzhi bkod cing //",
    "T02D2263:28a-23": "nyams su myong bas lhan cig skyes pa zer //",
    "T02D2263:28a-24": "gzugs brnyan zhes pa me long lta ba bzhin //",
    "T02D2263:28a-25": "ji ltar ma rtogs smig rgyu'i chu la ni //",
    "T02D2263:28a-26": "'khrul pa'i dbang gis ri dags rgyug par byed //",
    "T02D2263:28a-27": "rmongs pa skom pa mi ngoms 'ching bar 'gyur //",
    "T02D2263:28a-28": "gang zhig don dam zer zhing bde ba len //",
    "T02D2263:28a-29": "kun rdzob bden pa dran pa med pa ste //",
    "T02D2263:28a-30": "sems dang sems ni med par gyur pa'o //",
    "T02D2263:28a-31": "de nyid yongs su gyur pa mchog gi mchog / mchog gi dam pa grogs dag shes par gyis //",
    "T02D2263:28a-32": "sems ni dran med ting nge 'dzin du sbyor //",
    "T02D2263:28a-33": "nyon mongs yongs su dag pa'ang de nyid do //",
    "T02D2263:28a-34": "ji ltar 'dam skyes 'dam gyis mi tshugs bzhin //",
    "T02D2263:28a-35": "srid 'byung nyes pas rgyal chos mi gos so//",
    "T02D2263:28a-36": "de yang thams cad sgyu mar nges par blta bya ste //",
    "T02D2263:28a-37": "'jig rten 'das pa skad cig len dang btang snyoms byed //",
    "T02D2263:28a-38": "brtan pa'i blo can de dag gti mug 'ching bar 'gyur //",
    "T02D2263:28a-39": "rang byung bsam gyis mi khyab rang bzhin gnas pa yin //",
    "T02D2263:28b-0": "snang 'di gsal bar dang po nyid nas ma skyes @28b te ;",
    "T02D2263:28b-1": "; gzugs can ma yin gzugs kyi rang bzhin rnam par spangs //",
    "T02D2263:28b-2": "de nyid rgyun du gnas shing bsam gtan gcig pu byed //",
    "T02D2263:28b-3": "yid la mi byed dri med bsam gtan sems ma yin //",
    "T02D2263:28b-4": "blo dang sems dang sems kyi snang ba de bdag nyid //",
    "T02D2263:28b-5": "'jig rten gang dag gzhan du snang ba de bdag nyid //",
    "T02D2263:28b-6": "sna tshogs ma lus mthong bya mthong byed de bdag nyid //",
    "T02D2263:28b-7": "chags sdang gti mug byang chub sems kyang de bdag nyid //",
    "T02D2263:28b-8": "gti mug mun par sgron me spar //",
    "T02D2263:28b-9": "ji srid blo yi dbye bas phye //",
    "T02D2263:28b-10": "de srid sems kyi dri ma spangs //",
    "T02D2263:28b-11": "ma zhen rang bzhin gang zhig bsam //",
    "T02D2263:28b-12": "dgag pa med cing sgrung pa med //",
    "T02D2263:28b-13": "'dzin pa med de bsam mi khyab //",
    "T02D2263:28b-14": "blo yi dbye bas rmongs rnams 'ching //",
    "T02D2263:28b-15": "dbyer med lhan cig skyes rnam dag / gcig dang du mas rnam brtags gcig nyid min //",
    "T02D2263:28b-16": "shes pa tsam gyis 'gro ba rnam par grol //",
    "T02D2263:28b-17": "gsal ba gang zhig shes pa bsgom pa bstan //",
    "T02D2263:28b-18": "mi g-yo'i sems ni bdag nyid de ru gzung //",
    "T02D2263:28b-19": "dga' ba rgyas pa'i yul thob pa //",
    "T02D2263:28b-20": "mthong ba'i sems ni rnam par rgyas //",
    "T02D2263:28b-21": "yul la bros kyang tha dad med //",
    "T02D2263:28b-22": "dga' ba bde ba'i myu gu dang //",
    "T02D2263:28b-23": "mchog gi 'dab ma skyes pa ste //",
    "T02D2263:28b-24": "ji srid phyogs bcur mi 'phro ba //",
    "T02D2263:28b-25": "spros med bde ba'i 'bras bu nyid //",
    "T02D2263:28b-26": "gang gis gang du gang la de dag med //",
    "T02D2263:28b-27": "de yis de ru de la dgos pa byas //",
    "T02D2263:28b-28": "rjes su chags pa dang ni ma chags pa'i //",
    "T02D2263:28b-29": "gzugs nyid dag ni stong pa nyid yin no //",
    "T02D2263:28b-30": "srid pa'i 'dam zhen phag lta bu //",
    "T02D2263:28b-31": "dri med sems gyur skyon ci yod //",
    "T02D2263:28b-32": "gang yang dag gis ma gos pa //",
    "T02D2263:28b-33": "de yang de yis ci phyir 'ching //",
    "T02D2263:28b-34": "rnal 'byor gyi dbang phyug chen po dpal sa ra ha'i zhal snga nas mdzad pa /"
}
{
    "T10D4185:56b-0": "@56b # // rgya gar skad du /",
    "T10D4185:56b-1": "tsitta ratna bi shodha na kra ma n'a ma le kha //",
    "T10D4185:56b-2": "bod skad du /",
    "T10D4185:56b-3": "sems rin po che rnam par sbyang ba'i rim pa",
    "T10D4185:56b-4": "zhes bya ba'i spring yig / sangs rgyas dang byang",
    "T10D4185:56b-5": "chub sems dpa' thams cad la phyag 'tshal lo //",
    "T10D4185:56b-6": "sa gsum dbang phyug skye dgu chos kyis skyong mdzad pa //",
    "T10D4185:56b-7": "lha mi'i bla ma 'phags pa'i gang zag rnams kyi yab //",
    "T10D4185:56b-8": "rgo la ba tshar gcod rang gi 'khor gyi dga' skyed pa //",
    "T10D4185:57a-0": "chos kyi rgyal po gcig pu de ni rgyal gyur cig / blo zhan bdag @57a * //",
    "T10D4185:57a-1": "'dras gzhan la skul bar mi nus shid //",
    "T10D4185:57a-2": "bskul bas phan par 'gyur ba'ang deng sang nyung mod kyi //",
    "T10D4185:57a-3": "'on kyang sa yi bdag po khyod kyis nongs pa yal bor nas //",
    "T10D4185:57a-4": "'gro mang de 'drar 'gyur 'di ma bzod khyod la bskul //",
    "T10D4185:57a-5": "mi skyong khyod kyi dbang phyug 'di ni sngon chad nyid kyi thugs ;",
    "T10D4185:57a-6": "/ gdul dka' legs par btul las brnyes kyi gzhan gyis byin pa dang //",
    "T10D4185:57a-7": "sa yi rum nas 'thon dang gnam babs lta zhig ga la lags //",
    "T10D4185:57a-8": "sa bdag dpal 'di mi nyams bzhed na da dung thugs thul 'tshal //",
    "T10D4185:57a-9": "gang zhig phan na de ni brtags te dka' yang mdzad rigs la //",
    "T10D4185:57a-10": "gang zhig mi phan de ni bsgrub par sla yang gtang ba'i rigs //",
    "T10D4185:57a-11": "de phyir sngon tshe thub chen rgyal bu zla bar gyur pa yis //",
    "T10D4185:57a-12": "rgyal po su ta sa yi bu la gdams pa smras pas kyang //",
    "T10D4185:57a-13": "rgyal po gcig pus g-yul ngor dmag gi dpung las rgyal //",
    "T10D4185:57a-14": "sems tsam tshar gcad phyir ni sngar ma ma mdzad",
    "T10D4185:57a-15": "cig / mi yi bdag po 'jig rten phyi ma'ang",
    "T10D4185:57a-16": "gzigs par rigs // de bas dgyes kyang phan pa ma yin bsten mi rigs //",
    "T10D4185:57a-17": "zhes so //",
    "T10D4185:57a-18": "de phyir gang gis dman pa'i rigs su ltung byed pa //",
    "T10D4185:57a-19": "nga rgyal dgra spangs bdag gi tshig 'di sad phyir yang //",
    "T10D4185:57a-20": "ci nas mi bdag khyod kyis gus pas gsan rigs te //",
    "T10D4185:57a-21": "legs smras byis las blangs zhes thub chen gsal bar gsungs //",
    "T10D4185:57a-22": "sa bdag tsher ma'i shing las sbrang rtsi bzhin //",
    "T10D4185:57a-23": "dgra bo las kyang legs smras gzung bar bya //",
    "T10D4185:57a-24": "gser gyi ri las dug gi chu rgyun bzhin //",
    "T10D4185:57a-25": "yid 'ang skye bo'i tshig ngan spang 'tshal lo //",
    "T10D4185:57a-26": "zhes so //",
    "T10D4185:57a-27": "gang zhig ma btul mnar med sogs //",
    "T10D4185:57a-28": "sdug bsngal bzod dkar skyed byed cing //",
    "T10D4185:57a-29": "de nyid btul bas lha mi dang //",
    "T10D4185:57a-30": "'jig rten min pa'i bde ba'ang 'thob //",
    "T10D4185:57a-31": "rab tu mthu ldan sems 'di ni //",
    "T10D4185:57a-32": "mkhas pa su zhig 'dul mi byed //",
    "T10D4185:57a-33": "'dir sems ni rang bzhin gyis 'od gsal ba rtag",
    "T10D4185:57a-34": "tu rnam par mi rtog pa'i rang bzhin yin mod",
    "T10D4185:57a-35": "kyi / lus dang ngag bran lta bu dang bcas",
    "T10D4185:57a-36": "pa glo bur gyi nyon mongs pa dang nye ba'i",
    "T10D4185:57a-37": "nyon mongs pa dag gis dkrugs pa ste /",
    "T10D4185:57a-38": "de'i phyir 'di dag rnam par sbyangs te nor bu",
    "T10D4185:57b-0": "chu shel gyi 'od ltar rab tu @57b 'od gsal",
    "T10D4185:57b-1": "ba'i rang bzhin dkrug ma dang bral ba bskyed de",
    "T10D4185:57b-2": "// 'di tsam ni mi gnas pa'i mya ngan las 'das pa'o //",
    "T10D4185:57b-3": "de la 'dir bsdu na sems de dkrugs pas rtog pa can du byed cing //",
    "T10D4185:57b-4": "lus dang ngag bran ltar 'khol ba ni rnam pa bzhi ste /",
    "T10D4185:57b-5": "thams cad kyi rgyu rnam par rtog pa mang ba dang ;",
    "T10D4185:57b-6": "'dod chags dang /",
    "T10D4185:57b-7": "zhe sdang dang //",
    "T10D4185:57b-8": "gti mug shas che ba'o //",
    "T10D4185:57b-9": "de la gang rnam par rtog pa mang pa des",
    "T10D4185:57b-10": "ni rlung gi ting nge 'dzin la dmigs pas de",
    "T10D4185:57b-11": "spang bar bya ste /",
    "T10D4185:57b-12": "bgrang dang rjes 'gro 'jog pa dang /",
    "T10D4185:57b-13": "rtog pa dang ni bsgyur pa dang //",
    "T10D4185:57b-14": "yongs dag rnam pa drug tu 'dod //",
    "T10D4185:57b-15": "de ni bgrang ba dang //",
    "T10D4185:57b-16": "rjes su 'gro ba dang /",
    "T10D4185:57b-17": "'jog pa dang /",
    "T10D4185:57b-18": "nye bar rtog pa dang /",
    "T10D4185:57b-19": "sgyur ba dang /",
    "T10D4185:57b-20": "yongs su dag pa ste rgyu drug dang ldan na yongs su rdzogs pa yin no //",
    "T10D4185:57b-21": "de la bgrang ba zhes bya ba ni //",
    "T10D4185:57b-22": "dbugs rdub pa dang dbugs 'byung ba dag la sems",
    "T10D4185:57b-23": "gtad nas mngon par 'du bya ba med par lus",
    "T10D4185:57b-24": "dang sems rnal du bzhag ste dran pa tsam gyis",
    "T10D4185:57b-25": "gcig dang gnyis nas bcu'i bar du bgrang bar byed",
    "T10D4185:57b-26": "pa'o // sems mngon par bsdus pa dang rnam par",
    "T10D4185:57b-27": "g-yeng bar dogs pas ha cang mang ba dang nyung",
    "T10D4185:57b-28": "dur ni ma yin no //",
    "T10D4185:57b-29": "de la skyon ni gsum yod de /",
    "T10D4185:57b-30": "gal te gcig la gnyis su brtsis na lhag par bgrang ba'i skyon yod do //",
    "T10D4185:57b-31": "gal te gnyis la gcig tu 'dzin na ma tshang bar bgrang ba'i skyon no //",
    "T10D4185:57b-32": "gal te dbugs rdub pa la dbugs 'byin par 'dzin",
    "T10D4185:57b-33": "tam dbugs 'byin pa la dbugs rdub par 'dzin na",
    "T10D4185:57b-34": "'chol bar 'dzin pa'i skyon no //",
    "T10D4185:57b-35": "de las gzhan pa ni yang dag par bgrang ba yin no //",
    "T10D4185:57b-36": "bar skabs su sems rnam par g-yengs na //",
    "T10D4185:57b-37": "yang mgo nas ji srid du ting nge 'dzin ma thob kyi bar du bgrang bar bya'o //",
    "T10D4185:57b-38": "rjes su 'gro ba zhes bya ba ni 'di dag",
    "T10D4185:57b-39": "ji srid cig tu 'byung ngam 'jug / ci 'di",
    "T10D4185:57b-40": "dag lus thams cad la khyab bdag gcig gam phyogs",
    "T10D4185:57b-41": "'ga' zhig nas rgyu ba dag yin zhes mngon par",
    "T10D4185:57b-42": "'du bya ba med par dbugs rdub pa dang //",
    "T10D4185:57b-43": "dbugs 'byung ba'i rjes su 'gro ba ste /",
    "T10D4185:57b-44": "de 'jug pa na lkog ma dang /",
    "T10D4185:57b-45": "snying ga dang /",
    "T10D4185:57b-46": "lte ba dang /",
    "T10D4185:57b-47": "rked pa dang /",
    "T10D4185:57b-48": "brla dang /",
    "T10D4185:58a-0": "byin par 'jug pa'i rim @58a * //",
    "T10D4185:58a-1": "gyis rkang pa gnyis kyi bar du rjes su 'gro la /",
    "T10D4185:58a-2": "'byung ba na mtho gang dang 'dom gang gi bar du 'byung ngo //",
    "T10D4185:58a-3": "gzhan dag na re rlung gi dkyil 'khor dang rnam",
    "T10D4185:58a-4": "par 'thor byed kyi rlung gi bar du'o zhes zer",
    "T10D4185:58a-5": "te / 'di ni de kho na nyid yid la byed pa'i phyir rigs pa yin no //",
    "T10D4185:58a-6": "'jog pa zhes bya ba ni nor bu'i thag pa",
    "T10D4185:58a-7": "bzhin du sna'i rtse mo nas rkang pa'i mthe bo'i",
    "T10D4185:58a-8": "bar du gnas par lta zhing ci 'di dag phan",
    "T10D4185:58a-9": "'dogs par byed pa zhig gam /",
    "T10D4185:58a-10": "gnod par byed pa zhig gam /",
    "T10D4185:58a-11": "grang ngam dro ba zhig ces rtog pa'o //",
    "T10D4185:58a-12": "nye bar rtog pa zhes bya ba ni 'di dag",
    "T10D4185:58a-13": "ni rlung 'ba' zhig ma yin gyi 'byung ba chen",
    "T10D4185:58a-14": "po bzhi po dag dang 'byung bdag las mngon par",
    "T10D4185:58a-15": "grub pa'i rgyur byas pa'i gzugs dang /",
    "T10D4185:58a-16": "de dag la brten pa'i sems dang sems las byung",
    "T10D4185:58a-17": "ba rnams kyang yod do zhes phung po lnga nye",
    "T10D4185:58a-18": "bar rtog pa'o // sgyur ba zhes bya ba ni",
    "T10D4185:58a-19": "rlung la dmigs pa'i blo bsgyur te chos kyi mchog",
    "T10D4185:58a-20": "gi bar du blo gong nas gong du dge ba'i",
    "T10D4185:58a-21": "rtsa ba rnams la yang dag par sbyor ba'o //",
    "T10D4185:58a-22": "yongs su dag pa ni mthong ba'i lam la sogs pa la 'jug pa'o //",
    "T10D4185:58a-23": "gzhan dag na re sgyur ba ni dran pa nye",
    "T10D4185:58a-24": "bar gzhag pa nas rdo rje lta bu'i ting nge",
    "T10D4185:58a-25": "'dzin gyi bar yin la /",
    "T10D4185:58a-26": "rnam par dag pa ni zad pa shes pa la sogs pa yin no zhes zer ro //",
    "T10D4185:58a-27": "'di lta bu ni slob dpon dbyig gnyen gyi zhal",
    "T10D4185:58a-28": "snga nas ji ltar bris pa kho bos 'dir yang",
    "T10D4185:58a-29": "bris par shes par bya'o //",
    "T10D4185:58a-30": "de ltar rim pa drug po de dag gi las ni /",
    "T10D4185:58a-31": "ji skad du 'phags pa sa'i snying po 'khor lo bcu pa'i mdo las gsungs pa bzhin te /",
    "T10D4185:58a-32": "de las ni ji ltar dran pa'i dbang gis yang",
    "T10D4185:58a-33": "dag pa ji lta ba bzhin du dbugs phyi nang",
    "T10D4185:58a-34": "du rgyu ba la rtog ce na //",
    "T10D4185:58a-35": "yang dag pa ji lta ba bzhin du bgrang ba dang /",
    "T10D4185:58a-36": "rjes su 'gro ba dang /",
    "T10D4185:58a-37": "zhi gnas dang /",
    "T10D4185:58a-38": "lhag mthong dang /",
    "T10D4185:58a-39": "'jug pa dang /",
    "T10D4185:58a-40": "yongs su dag pa la rtog go //",
    "T10D4185:58a-41": "de la bgrang bas ni bya ba'i las kyi dngos po rnam pa gnyis byed par 'gyur te //",
    "T10D4185:58a-42": "rten du gyur pas rnam par rtog pa dang rnam par dpyod pa gnyis thul bas //",
    "T10D4185:58a-43": "dbugs phyi nang du rgyu ba'i mtshan nyid 'dzin par nus pa'o //",
    "T10D4185:58a-44": "rjes su 'gro bas kyang bya ba'i las kyi dngos po rnam pa gnyis byed par 'gyur te /",
    "T10D4185:58b-0": "yang dag par 'byung ba la brten @58b cing ;",
    "T10D4185:58b-1": "rnam par rtog pa dang rnam par dpyod pa dang bral ba dang /",
    "T10D4185:58b-2": "dbugs phyi nang du rgyu ba'i 'jug pa'i mtshan nyid la mkhas par 'gyur ba'o //",
    "T10D4185:58b-3": "zhi gnas kyis ni bya ba'i las kyi dngos po rnam pa gnyis byed par 'gyur te /",
    "T10D4185:58b-4": "dbugs phyi nang du rgyu ba 'bri bar mngon du ston pa dang /",
    "T10D4185:58b-5": "ting nge 'dzin gyi mchog la gnas par nus pa'o //",
    "T10D4185:58b-6": "lhag mthong gis kyang bya ba'i las kyi dngos po rnam pa gnyis byed par 'gyur te /",
    "T10D4185:58b-7": "dbugs phyi nang du rgyu ba zad par mngon du ston pa dang /",
    "T10D4185:58b-8": "sems dang sems las byung ba'i chos so sor rtog pa la gnas pa'o //",
    "T10D4185:58b-9": "'jug pas kyang bya ba'i las kyi dngos po rnam pa gnyis byed par 'gyur te /",
    "T10D4185:58b-10": "nye bar len pa'i phung po spong ba'i sbyor ba la mkhas pa dang /",
    "T10D4185:58b-11": "'phags pa'i sar 'jug pa la sbyor ba'o //",
    "T10D4185:58b-12": "yongs su dag pas kyang bya ba'i las kyi dngos po rnam pa gnyis byed par 'gyur te /",
    "T10D4185:58b-13": "kun nas nyon mongs pa spong ba dang /",
    "T10D4185:58b-14": "lta ba yongs su dag pa'o zhes so //",
    "T10D4185:58b-15": "de ltar dbugs thung du rdubs na yang dbugs thung",
    "T10D4185:58b-16": "du rdubs so snyam du yang dag pa ji lta",
    "T10D4185:58b-17": "ba bzhin du rab tu shes so zhes bya ba",
    "T10D4185:58b-18": "la sogs pa bcu drug kyang legs par rtogs par",
    "T10D4185:58b-19": "'gyur ro // 'dir rnam par rtog pa mang ba",
    "T10D4185:58b-20": "la bstan pa ni gtsor byas kyi yon tan ma",
    "T10D4185:58b-21": "lus pa 'di la brten pas na thar pa'i grong",
    "T10D4185:58b-22": "khyer gyi sgo 'byed pa ni dbugs rdub pa dang",
    "T10D4185:58b-23": "'byung ba dran pa yin te zhes gsungs so //",
    "T10D4185:58b-24": "ji ltar zhe na rab tu gdul dga' ba'i sems",
    "T10D4185:58b-25": "zhes brjod pa de ni rlung las gud du ma",
    "T10D4185:58b-26": "dmigs pa'i phyir te /",
    "T10D4185:58b-27": "de bas na sems zhes bya ba de ni rlung du brjod do zhes gsungs so //",
    "T10D4185:58b-28": "de ltar mi bdag khyod kyis rlung gi phra dang zab mkhyen nas //",
    "T10D4185:58b-29": "yun ring dus nas rnam rtog dgra yis rab tu gtses pas shin tu yang //",
    "T10D4185:58b-30": "mnyel zhing skyo ba'i thugs ni deng nas ngal bsos rtog dgra bzlog pa dang //",
    "T10D4185:58b-31": "lo yis ma yin gus par sbyor bas zhag gi rim pas rtog bral mdzod //",
    "T10D4185:58b-32": "de nas rim gyis yongs su dag pa'i mthar yang khyod kyi thugs gzhol na //",
    "T10D4185:58b-33": "sa bdag khyod gyi skye ba 'bras bcas de nas chos kyi rgyal por 'gyur //",
    "T10D4185:58b-34": "de yi bar du lha mi'i bde ba tshad med rnams la dgyes bzhin du //",
    "T10D4185:59a-0": "thugs btul mthu yis spyod pa 'di la the tshom @59a * //",
    "T10D4185:59a-1": "med par mngon sum gnas //",
    "T10D4185:59a-2": "rnam par rtog pa'i gnyen po bshad zin te //",
    "T10D4185:59a-3": "sems kyi rtog pa sbyang ba'i rim pa'o //",
    "T10D4185:59a-4": "mi skyod khyod kyi thugs ni gal te bud med kyis phrogs na //",
    "T10D4185:59a-5": "'di ni sa yi bdag po'i mthu rtsal rab tu dman pa ste //",
    "T10D4185:59a-6": "gang gi g-yul chen 'jigs su rung ba gzhom pa'i thabs mkhyen na //",
    "T10D4185:59a-7": "mi gtsang kun snod mngon gyur bud med mtshan nyid mi mkhyen 'di mtshar che //",
    "T10D4185:59a-8": "shin tu yid 'ong tsher ma'i gnod pa'ang mi bzod lus 'di ni //",
    "T10D4185:59a-9": "bud med bsten pa'i rgyu las 'di dang slad pa mgo gcod sogs //",
    "T10D4185:59a-10": "rab tu bzod dka'i sdug bsngal 'byung 'di nyid kyis mngon sum na //",
    "T10D4185:59a-11": "'on kyang bla ma'i bka' yis 'dod chags zhi bar byed pa mdor brjod bgyi //",
    "T10D4185:59a-12": "chags pa can rnams kyi gnyen po ni rus gong yid la bya ba yin te /",
    "T10D4185:59a-13": "keng rus chags can thams cad la zhes bshad pas so //",
    "T10D4185:59a-14": "ji ltar zhe na //",
    "T10D4185:59a-15": "rus pa rgya mtsho'i bar du ni //",
    "T10D4185:59a-16": "spro zhing sdud pas las dang po //",
    "T10D4185:59a-17": "rkang rus dang ni thod phyed bar //",
    "T10D4185:59a-18": "btang bas sbyang ba byas par bshad //",
    "T10D4185:59a-19": "smin ma'i bar du sems 'dzin pas //",
    "T10D4185:59a-20": "yid la byed pa rdzogs pa yin //",
    "T10D4185:59a-21": "zhes bshad pa'i rim pas so //",
    "T10D4185:59a-22": "gzhan yang byis pa rnams ni phal cher kha dog dang /",
    "T10D4185:59a-23": "dbyibs dang /",
    "T10D4185:59a-24": "reg pa 'jam pa dang /",
    "T10D4185:59a-25": "bsnyen bkur la chags te /",
    "T10D4185:59a-26": "de dag gi gnyen por ni rnam par bsdos pa dang /",
    "T10D4185:59a-27": "rnam par dmar ba dang /",
    "T10D4185:59a-28": "rnam par tshig pa dag yid la byed pas kha dog la chags pa dag sel to //",
    "T10D4185:59a-29": "rnam par rangs pa dang /",
    "T10D4185:59a-30": "rnam par zos pa dang /",
    "T10D4185:59a-31": "rnam par 'thong bdag yid la byed pas ni dbyibs la chags pa sel bar byed do //",
    "T10D4185:59a-32": "rnam par dbus gzhig pa dang rus gong rgyus pas",
    "T10D4185:59a-33": "'brel ba dag yid la byed pas ni reg bya",
    "T10D4185:59a-34": "'jam pa la chags pa sel to //",
    "T10D4185:59a-35": "rnam par bam pa'i ro mi g-yo ba rkyal ba stong pa bus pa lta bu //",
    "T10D4185:59a-36": "rdo ltar bsnyen bkur phyed pa dang bral ba yid",
    "T10D4185:59a-37": "la byed pas ni rkang pa bkru ba la sogs",
    "T10D4185:59a-38": "pa'i bsnyen bkur la chags pa sel bar byed do",
    "T10D4185:59a-39": "// gzhan yang rnam par phye ste brjod na /",
    "T10D4185:59a-40": "sngo bsangs la sogs pa'i kha dog la chags pa zhig na rnam par bsngos par yid la bya'o //",
    "T10D4185:59a-41": "tsandan dang ga bur la sogs pa'i dris phyugs pa'i",
    "T10D4185:59b-0": "@59b lus la chags pa lta na rnam par rangs",
    "T10D4185:59b-1": "par yid la bya'o //",
    "T10D4185:59b-2": "mtshan sprad pa'i reg bya la chags pa zhig na rnam par 'bus gzhig par yid la bya'o //",
    "T10D4185:59b-3": "dbyibs phun sum tshogs pa la chags pa lta na rnam par bam par yid la bya'o //",
    "T10D4185:59b-4": "rgyan gyis mdzes pa'i lus la chags pa zhig na rnam par dmar bar yid la bya'o //",
    "T10D4185:59b-5": "sha rgyas pa'i lus la chags pa zhig na rnam par zos par yid la bya'o //",
    "T10D4185:59b-6": "'khyud pa dang 'o byas pa la sogs pa'i rtse",
    "T10D4185:59b-7": "'jo la chags pa'i dus na rnam par 'thor bar",
    "T10D4185:59b-8": "yid la bya'o // kha dog dang dbyibs phun sum",
    "T10D4185:59b-9": "tshogs pa la chags par gyur na rnam par tshig",
    "T10D4185:59b-10": "par yid la bya'o //",
    "T10D4185:59b-11": "so rnams dkar ba la chags pa'i tshe na rus",
    "T10D4185:59b-12": "gong gi yid la byed pas zhi bar 'gyur ro",
    "T10D4185:59b-13": "// rab tu mi bzad nags bsregs me lce'i tshogs //",
    "T10D4185:59b-14": "char rgyun drag pos skad cig zhi byed ltar //",
    "T10D4185:59b-15": "byis pa'i nags tshal thal bar byed pa yi //",
    "T10D4185:59b-16": "'dod chags me chen mi sdug char gyis 'joms //",
    "T10D4185:59b-17": "'jig rten gnod pa'i rtsa ba ji snyed pa //",
    "T10D4185:59b-18": "kun gyi phul byung 'khrig pa'i 'dod chags te //",
    "T10D4185:59b-19": "sa bdag 'di mkhyen 'dod las phyir ltos dang //",
    "T10D4185:59b-20": "rab tu dgyes pa byis pas ma myong ba //",
    "T10D4185:59b-21": "bsam gtan bde bas lus la phan 'dogs shing //",
    "T10D4185:59b-22": "kha na mtho med pa myong ba'i rigs //",
    "T10D4185:59b-23": "'dod chags dang bcas pa'i sems sbyang ba'i rim pa ste //",
    "T10D4185:59b-24": "'dod chags kyi gnyen po bshad zin to /",
    "T10D4185:59b-26": "// / lha mi'i bla mas gang du 'bad pas bkag gyur pa //",
    "T10D4185:59b-27": "de ni 'gro la byams dang snying rje med pa ste //",
    "T10D4185:59b-28": "de phyir mi dbang khyod kyis thub la gus pa dang /",
    "T10D4185:59b-29": "nyid kyi thugs kyang dam pa'i grangs su 'gyur ba'i phyir //",
    "T10D4185:59b-30": "gang la skra rtses gzung bya'i skye bo de la yang //",
    "T10D4185:59b-31": "nyid kyi sras bzhin gces shing byams pas bskyang bar rigs //",
    "T10D4185:59b-32": "bshes gnyen dam pa'i lung gis goms par byas pa las //",
    "T10D4185:59b-33": "srin po sha za seng ge sogs kyang 'gro la byams//",
    "T10D4185:59b-34": "de phyir mi dbang khyod kyis thugs ni 'jam pa dang //",
    "T10D4185:59b-35": "'gro ba bskyang las nam yang phyir ldog ma mdzad",
    "T10D4185:59b-36": "cig / legs pa'i lam ni ji snyed bstan pa",
    "T10D4185:59b-37": "dag las kyang // gtso bor gyur pa byams dang snying rjer dam pas gsungs //",
    "T10D4185:59b-38": "'di ji ltar bsgom par bya zhe na /",
    "T10D4185:60a-0": "dang por rang gi ma'am @60a * //",
    "T10D4185:60a-1": "pha'am bu 'am bu mo'am /",
    "T10D4185:60a-2": "'brel pa gnyis sam /",
    "T10D4185:60a-3": "gang yang rung ba cig bde ba ma lus pa dang phrad par gyur cig snyam pa dang //",
    "T10D4185:60a-4": "bdag gis de dang phrad par bya'o zhes pa dang /",
    "T10D4185:60a-5": "nus pa lta na dngos su de bsgrub pa dang /",
    "T10D4185:60a-6": "phrad pa la phrag dog med pa nyi ma 'ga' zhig gus par bsgom mo //",
    "T10D4185:60a-7": "de nas ni de bas cung zad mi gcugs pa la'o //",
    "T10D4185:60a-8": "rim gyis par ma la'o //",
    "T10D4185:60a-9": "de nas dgra bo dman pa la'o //",
    "T10D4185:60a-10": "de nas de'i bar ma la'o //",
    "T10D4185:60a-11": "de nas de dgra bo rab tu ma rungs pa la'o //",
    "T10D4185:60a-12": "de la ma la sogs pa dang mnyam pa thob pa na grong dang grong khyer pa la'o ;",
    "T10D4185:60a-13": "/ de nas ni yul dang ljongs dang gling gcig",
    "T10D4185:60a-14": "dang gnyis la sogs pa nas stong spyi phud dang",
    "T10D4185:60a-15": "/ stong gnyis bar ma dang /",
    "T10D4185:60a-16": "stong gsum gyi stong chen po dang /",
    "T10D4185:60a-17": "phyogs bcu'i 'jig rten gyi khams gangg'a klung gi bye",
    "T10D4185:60a-18": "ma snyed la sogs par byams pas khyab par byas",
    "T10D4185:60a-19": "te / de nas gzhung de bzhin du sdug bsngal dang bral bar gyur cig ces pa dang /",
    "T10D4185:60a-20": "sdug bsngal dang bral ba la dga' ba dang /",
    "T10D4185:60a-21": "de dag 'jig rten las 'das pa'i lam la dgod",
    "T10D4185:60a-22": "par bya'o zhes bya ba'i rim pas snying rje dang",
    "T10D4185:60a-23": "dga' ba dang btang snyoms rnams bsgom mo //",
    "T10D4185:60a-24": "dang po nyid du sdug cing yid du 'ong ba'i",
    "T10D4185:60a-25": "mtshan nyid can gyi byams pa yid la ma byas",
    "T10D4185:60a-26": "par ni sdug bsngal dang bral ba'i snying rje ga",
    "T10D4185:60a-27": "la 'jug ste / de ltar rim pa gzhan yang ngo //",
    "T10D4185:60a-28": "gnod par sems pa'i yid tsam bor bas kyang //",
    "T10D4185:60a-29": "'khor los sgyur nyid thob par thub pas gsungs //",
    "T10D4185:60a-30": "byams sogs goms las 'chi med ma brnyes kyang//",
    "T10D4185:60a-31": "tshangs pa'i 'jig rten bde ba rgya chen thob //",
    "T10D4185:60a-32": "de phyir mi rje khyod kyis gang sbyod pa //",
    "T10D4185:60a-33": "tshangs pa'i gnas bzhi yis ni gnas par rigs //",
    "T10D4185:60a-34": "khyod kyis 'byor pa dug can zas bzhin du //",
    "T10D4185:60a-35": "bor nas gcig pu gzhan du gshegs 'tshal na //",
    "T10D4185:60a-36": "grogs bzang 'dod med dge ba de bkri'i phyir //",
    "T10D4185:60a-37": "thugs ni rnam par sbyang bar cis mi mdzad //",
    "T10D4185:60a-38": "zhe sdang dang bcas pa'i sems sbyang ba'i rim pa ste /",
    "T10D4185:60a-39": "zhe sdang gi gnyen po bshad zin to /",
    "T10D4185:60a-41": "// / rang dang gzhan dang gnyis ka las skye dang //",
    "T10D4185:60a-42": "rgyu med 'byung zhes smra ba gang lags pa //",
    "T10D4185:60a-43": "'di dag log par smra ba phung khrol ba //",
    "T10D4185:60b-0": "@60b legs par spyad kyang 'bras bu mi 'dod 'byin //",
    "T10D4185:60b-1": "de phyir khyod kyis rten cing 'brel 'byung ba //",
    "T10D4185:60b-2": "lta ngan sel 'joms thub pa'i man ngag mchog / bdud rtsi'i mchog 'di myur du gsol ba yis //",
    "T10D4185:60b-3": "dkar phyogs ma lus rgyas shing brtan por mdzod //",
    "T10D4185:60b-4": "rten cing 'brel par 'byung ba ji lta bu zhe na /",
    "T10D4185:60b-5": "'di lta ste ma rig pa'i rkyen gyis 'du byed /",
    "T10D4185:60b-6": "'du byed kyi rkyen gyis rnam par shes pa /",
    "T10D4185:60b-7": "rnam par shes pa'i rkyen gyis ming dang gzugs /",
    "T10D4185:60b-8": "ming dang gzugs kyi rkyen gyis skye mched drug / de'i rkyen gyis reg pa /",
    "T10D4185:60b-9": "de'i rkyen gyis tshor ba /",
    "T10D4185:60b-10": "de'i rkyen gyis sred pa /",
    "T10D4185:60b-11": "de'i rkyen gyis len pa /",
    "T10D4185:60b-12": "de'i rkyen gyis srid pa /",
    "T10D4185:60b-13": "de'i rkyen gyis skye ba /",
    "T10D4185:60b-14": "de'i rkyen gyis rga shi dang /",
    "T10D4185:60b-15": "mya ngan dang /",
    "T10D4185:60b-16": "smre sngags 'don pa dang /",
    "T10D4185:60b-17": "sdug bsngal ba dang /",
    "T10D4185:60b-18": "yid mi bde ba dang /",
    "T10D4185:60b-19": "'khrug pa rnams 'byung bar 'gyur te //",
    "T10D4185:60b-20": "de ltar na sdug bsngal gyi phung po chen po",
    "T10D4185:60b-21": "'di 'ba' zhig 'byung bar 'gyur ro zhes shes rab",
    "T10D4185:60b-22": "kyi mig gis lta bar byas te rgyu med pa",
    "T10D4185:60b-23": "la sogs pa bsal lo //",
    "T10D4185:60b-24": "don 'di ni 'phags pa byang chub sems dpa'i sde snod las /",
    "T10D4185:60b-25": "gang du ma rig skye 'gyur ba //",
    "T10D4185:60b-26": "nyon mongs rgyu ni tshul bzhin min //",
    "T10D4185:60b-27": "de yi rkyen ni 'du byed de //",
    "T10D4185:60b-28": "sdug bsngal bar du skye bar 'gyur ;",
    "T10D4185:60b-29": "/ zhes pa dang /",
    "T10D4185:60b-30": "gang gis sems can dag 'gyur ba //",
    "T10D4185:60b-31": "rgyu gnyis dang ni rkyen gnyis te //",
    "T10D4185:60b-32": "gzhan las rjes su mthun sgra dang //",
    "T10D4185:60b-33": "nang du tshul bzhin lta ba'o //",
    "T10D4185:60b-34": "de bzhin rgyu ni zhi gnas te //",
    "T10D4185:60b-35": "lhag mthong yang ni rkyen yin no //",
    "T10D4185:60b-36": "zhes gsungs so //",
    "T10D4185:60b-37": "de ltar srid pa 'byung ba'i rim pa la yid ches par byas nas /",
    "T10D4185:60b-38": "yang ma rig pa 'gags pas 'du byed 'gag pa",
    "T10D4185:60b-39": "nas sdug bsngal gyi phung po chen po 'di 'ba'",
    "T10D4185:60b-40": "zhig 'gag par 'gyur ro zhes bya ba'i bar du",
    "T10D4185:60b-41": "yid la bya'o // de nas rtag par ma yin pa dang /",
    "T10D4185:60b-42": "chad par ma yin pa dang /",
    "T10D4185:60b-43": "'pho bar ma yin pa dang /",
    "T10D4185:60b-44": "de dang 'dra ba'i rgyud du 'jug pa dang /",
    "T10D4185:60b-45": "rgyu chung du las 'bras bu chen po 'byung ba zhes nges par bzung ste /",
    "T10D4185:60b-46": "phyi rol yang sa bon las myu gu dang de las 'dab ma dang //",
    "T10D4185:60b-47": "de las sdong bu dang /",
    "T10D4185:60b-48": "de las me tog dang /",
    "T10D4185:61a-0": "de las 'bras bu 'byung zhing rgyu de dag dang rkyen 'brel bar 'byung ba khams bzhi @61a * //",
    "T10D4185:61a-1": "dang nam mkha' dang dus kyi khams te /",
    "T10D4185:61a-2": "rnam pa bcu gnyis po 'di dag tsam mo zhes 'byung ba dang /",
    "T10D4185:61a-3": "'gag pa las rgyu med pa dang /",
    "T10D4185:61a-4": "mi mthun pa'i rgyu spangs te 'dir ni mdor bsdus",
    "T10D4185:61a-5": "nas rten cing 'brel bar 'byung ba yid la byas",
    "T10D4185:61a-6": "pas rig pa bskyed pa dang /",
    "T10D4185:61a-7": "ma rig pa'i ngo bo'am de las 'byung ba'i log par lta ba spang ba'o //",
    "T10D4185:61a-8": "gal te rgyas par yid la byed pa lta zhig na rang rang gi mtshan nyid dang /",
    "T10D4185:61a-9": "ming gi don dang /",
    "T10D4185:61a-10": "las tha dad pa dang /",
    "T10D4185:61a-11": "yan lag lngas yang dag bar bsdus pa dang /",
    "T10D4185:61a-12": "yan lag gsum gyis yang dag par bsdus pa dang /",
    "T10D4185:61a-13": "gsum las gnyis 'byung ba dang /",
    "T10D4185:61a-14": "gnyis las bdun 'byung ba dang /",
    "T10D4185:61a-15": "bdun las gsum 'byung ba dang /",
    "T10D4185:61a-16": "dus gsum pa'i ngo bor gzhag pa dang /",
    "T10D4185:61a-17": "rkyen dang 'brel ba dag yid la bya'o //",
    "T10D4185:61a-18": "sa bdag rten cing 'brel 'byung mkhyen na snang bas mun pa bzhin //",
    "T10D4185:61a-19": "khyod kyi thugs la gnas pa'i gti mug go skabs ga la mchis //",
    "T10D4185:61a-20": "'di mkhyen srid pa'i 'khor lo phra zhing zab pa gzigs pa'i phyir //",
    "T10D4185:61a-21": "shes rab ye shes spyan gnyis dri med lung gi sman byugs gzigs //",
    "T10D4185:61a-22": "ji skad du 'phags pa klu sgrub kyi zhal snga nas kyang //",
    "T10D4185:61a-23": "rten cing 'brel bar 'byung 'di rgyal ba yi //",
    "T10D4185:61a-24": "gsung gi mdzod gyi gces pa zab mo ste ;",
    "T10D4185:61a-25": "/ gang gis 'di ni yang dag mthong ba des //",
    "T10D4185:61a-26": "sangs rgyas de nyid rig pa rnam mchog mthong //",
    "T10D4185:61a-27": "zhes bsnyan to //",
    "T10D4185:61a-28": "gti mug dang bcas pa'i sems sbyar ba'i rim pa ste /",
    "T10D4185:61a-29": "rten cing 'brel bar 'byung ba yid la byed pa bshad zin to //",
    "T10D4185:61a-30": "/ mi yi bdag po gal te phra ba'i thugs kyi go skabs su //",
    "T10D4185:61a-31": "thog ma'i rtsom med dus can sdig pa'i rtsa ba'i rtog dgra 'di //",
    "T10D4185:61a-32": "zhen pa gnas snyam zhum pa'i rtog pa mi bzad zhugs gyur na //",
    "T10D4185:61a-33": "de yi gnyen por brten cing skyes pa'i dngos pos rang bzhin gzigs //",
    "T10D4185:61a-34": "dri med me long ngos la skyes pa'i bzhin gyi gzugs brnyan gang //",
    "T10D4185:61a-35": "gal te yang dag gnas na rkyen la rag las mi 'gyur zhing //",
    "T10D4185:61a-36": "slar 'di rnam par 'jig 'gyur go skabs can du ga la 'gyur //",
    "T10D4185:61a-37": "de phyir dngos med rkyen la rag las gcig pu rnam par spang //",
    "T10D4185:61a-38": "ji ltar gnas pa'i rang bzhin 'di yang legs par rnam dpyad na //",
    "T10D4185:61b-0": "rab tu phra rdul bar du 'gyur @61b zhes dam pas dang por gsungs //",
    "T10D4185:61b-1": "gal te dngos yod de dag shes rab cis mi 'bab //",
    "T10D4185:61b-2": "de phyir de yang phyogs cha'i bye brag dag gis ga la gnas //",
    "T10D4185:61b-3": "rin chen sems kyi khyad par 'ga' zhig sna tshogs snang zhe na //",
    "T10D4185:61b-4": "de bzhin 'di la'ang skad cig ces bya rab phra dam pas gsungs //",
    "T10D4185:61b-5": "skad cig skad cig ces bya'i gang dag phra la rnam par rmongs //",
    "T10D4185:61b-6": "de yang ji ltar thogs ma dbus mtha' dag tu blta mi nus //",
    "T10D4185:61b-7": "de'i phyir rin po che'i phreng ba las //",
    "T10D4185:61b-8": "skad cig ji ltar mtha' yod ltar //",
    "T10D4185:61b-9": "thog ma dang dbus de ltar brtag / skad cig rang bzhin gsum gyi phyir //",
    "T10D4185:61b-10": "'jig rten skad cig la mi gnas ;",
    "T10D4185:61b-11": "/ zhes bstan to //",
    "T10D4185:61b-12": "de ltar 'di dag phyi dang nang du bcas pa gcig min zhing //",
    "T10D4185:61b-13": "de nyid phyin na de yi rang bzhin rnam bsags du ma'ang min //",
    "T10D4185:61b-14": "'di dag las dben dngos po shes rab mig gis 'ga' ma dmigs //",
    "T10D4185:61b-15": "des na 'di dag mtha' gnyis grol bar dam pas gsal bar gsungs//",
    "T10D4185:61b-16": "de bzhin gcig gis gcig nyid skyes pa mngon sum 'gal mthong ste //",
    "T10D4185:61b-17": "rab tu phra ba'i 'bras bu rgyu ni gcig min la ltos par //",
    "T10D4185:61b-18": "'gro ba'i mngon sum nyid du ston pa bzhin du nges par gnas //",
    "T10D4185:61b-19": "de bzhin gcig gis gcig min skyed sogs thams cad gnod par bcas //",
    "T10D4185:61b-20": "dngos rnams thug med ma lus slar skyed 'gyur 'di bzlog dka'i phyir //",
    "T10D4185:61b-21": "yod pa 'ga' zhig skye zhes 'di ni sus kyang smra mi nus //",
    "T10D4185:61b-22": "gang med 'ga' zhig skye na med pa'i tha snyad",
    "T10D4185:61b-23": "su zhig 'jog / de phyir bdag las skye sogs",
    "T10D4185:61b-24": "'di dag mkhas pas rtsa nas bton /",
    "T10D4185:61b-25": "de ltar khyod kyi shes rab spyan gsal dri med rnam rgyal pas //",
    "T10D4185:61b-26": "rten cing 'brel 'byung mtshan nyid 'di la yun ring gzigs pa na //",
    "T10D4185:61b-27": "thog med sring rgyud bsags pa'i bsnyengs gnas rab tu phra ba yang //",
    "T10D4185:61b-28": "gang na'ang gnas par 'gyur 'di gzigs min mi bdag gang gis zhum //",
    "T10D4185:61b-29": "de ltar ni 'phags pa mi pham pa'i zhal snga nas /",
    "T10D4185:61b-30": "'di la bsal bya ci yang med //",
    "T10D4185:61b-31": "bsnan par bya ba cung zad med //",
    "T10D4185:61b-32": "yang dag nyid la yang dag lta //",
    "T10D4185:61b-33": "yang dag mthong na rnam par grol //",
    "T10D4185:61b-34": "zhes gsungs shing /",
    "T10D4185:61b-35": "'phags pa klu sgrub kyi zhal snga nas kyang /",
    "T10D4185:61b-36": "mthong ba'i chos la mya ngan 'das //",
    "T10D4185:61b-37": "bya ba byas pa'ang de nyid yin //",
    "T10D4185:61b-38": "zhes gsungs so /",
    "T10D4185:62a-0": "des na @62a * //",
    "T10D4185:62a-1": "gang la dga' ba'am yang dag skrag nas 'di ci",
    "T10D4185:62a-2": "zhig / bskal pa bye bar bsgrubs kyang brtan gnas",
    "T10D4185:62a-3": "de ni su yis nus //",
    "T10D4185:62a-4": "gang zhig nam mkha' gzhom zhes 'bad pa'ang blun te rnam par ngal //",
    "T10D4185:62a-5": "ci'i phyir zhe na gdod nas ma skyes de la",
    "T10D4185:62a-6": "su yis dgag / de 'dra'i gnas med 'dir gnas",
    "T10D4185:62a-7": "ye shes can te rtag bde ldan //",
    "T10D4185:62a-8": "gang la rnam rtog med 'di bde zhes thub pas gsal bar gsungs //",
    "T10D4185:62a-9": "'di spangs lha yul 'dod pas rab tu yid 'phrog byed pa dang //",
    "T10D4185:62a-10": "'khor los sgyur ba'i 'byor ba'ang dam pas tsher ma'i gnod 'drar gsungs /",
    "T10D4185:62a-11": "sa bdag 'on kyang gnas 'dir shin tu dgyes par",
    "T10D4185:62a-12": "ma gyur cig / ci phyir zhe na bdag gzhan",
    "T10D4185:62a-13": "phan pa mi bzod 'byor las khyod //",
    "T10D4185:62a-14": "rnam par ltung ba'i sgo mo mi mkhas rnams la 'di rab spang //",
    "T10D4185:62a-15": "kha cig sgo 'dir rab dga' 'jug la snying brtse ring du spangs //",
    "T10D4185:62a-16": "gzhan dag gnas 'dir 'khrul phyir las 'bras thal ba bzhin du byed //",
    "T10D4185:62a-17": "gzhan dag shin tu med las sangs rgyas yon tan bsam yas 'dod //",
    "T10D4185:62a-18": "'di 'dra 'di dag sgo 'dir zhugs nas rang gzhan de las nyams //",
    "T10D4185:62a-19": "de phyir 'di ni yan lag ldan bar bags kyis bsten par bgyi //",
    "T10D4185:62a-20": "de ltar ni 'phags pa dri ma med par grags",
    "T10D4185:62a-21": "pas bstan pa zhes bya ba theg pa chen po'i",
    "T10D4185:62a-22": "mdo las kyang / ming yang yod dang yod ma yin par tshig gis gsungs //",
    "T10D4185:62a-23": "rgyu la brten te byung ba'i chos ni 'di kun te //",
    "T10D4185:62a-24": "'di la bdag med tshor ba po dang byed med kyang //",
    "T10D4185:62a-25": "dge dang mi dge'i las rnams cung zad med mi 'gyur //",
    "T10D4185:62a-26": "zhes gsungs so ;",
    "T10D4185:62a-27": "/ rten cing 'brel bar 'byung ba'i de bzhin nyid bsam gyis mi khyab par yid la bya'o //",
    "T10D4185:62a-28": "mi dbang yan lag bzhi po 'di tsam gyis //",
    "T10D4185:62a-29": "khyod kyi thugs kyi dri ma rags pa rnams //",
    "T10D4185:62a-30": "nges par bsal 'gyur 'di la dgos pa mdzad //",
    "T10D4185:62a-31": "de las gong du khyad par rnam bzhed na //",
    "T10D4185:62a-32": "dkyil 'khor byug pa sngon du 'gro ba yis //",
    "T10D4185:62a-33": "skye ba gzhan du 'byor pa mi zad pa //",
    "T10D4185:62a-34": "da lta'i bzhed pa nyid kyi phyag gnas ltar //",
    "T10D4185:62a-35": "slu ba med par bdag gis brjod par bgyi //",
    "T10D4185:62a-36": "aom badzra re khe h'um /",
    "T10D4185:62a-37": "gtsang spyod pa yi lci ba ni //",
    "T10D4185:62a-38": "chu dang 'o ma zho dang mar //",
    "T10D4185:62b-0": "thams cad de las byung ba dag / snod ba tsang @62b bskol te chu rnams dbo //",
    "T10D4185:62b-1": "tshigs ma dor te dbus kyi chas //",
    "T10D4185:62b-2": "dbyibs ci dga' ba'i mandal ni //",
    "T10D4185:62b-3": "sa bdag khru gang yan chad par //",
    "T10D4185:62b-4": "gsang sngags don la gzhol bar byug / de nas de ni gus pa yis /",
    "T10D4185:62b-5": "rgyal pa sras gsum bcas la 'bul //",
    "T10D4185:62b-6": "mjug tu thub bas gsungs pa yi //",
    "T10D4185:62b-7": "tshigs bcad 'di dag brjod par bya //",
    "T10D4185:62b-8": "ba yi lci ba chur bcas sbyin pa ste //",
    "T10D4185:62b-9": "legs par byug par byed pa tshul khrims so //",
    "T10D4185:62b-10": "srin bu grog sbur bsal ba bzod pa yin //",
    "T10D4185:62b-11": "bya ba la ni nyer zhugs brtson 'grus te //",
    "T10D4185:62b-12": "de yi skad cig sems ni gcig byed pa //",
    "T10D4185:62b-13": "bsam gtan shes rab ri mo gsal ba'o ;",
    "T10D4185:62b-14": "/ thub pa'i mandal byas pa yis //",
    "T10D4185:62b-15": "pha rol phyin pa 'di drug 'thob //",
    "T10D4185:62b-16": "gser gyi mdog tu 'gyur ba ste //",
    "T10D4185:62b-17": "nad rnams kun dang bral bar 'gyur //",
    "T10D4185:62b-18": "zla ba ltar mdzes gsal ba yi //",
    "T10D4185:62b-19": "lha dang mi ni dam par skye //",
    "T10D4185:62b-20": "nor dang gser ni 'byor ba yi //",
    "T10D4185:62b-21": "rgyal po'i rigs su skye bar 'gyur ;",
    "T10D4185:62b-22": "/ bde bar gshegs pa'i pho brang mchog / mandal gang zhig byed pa dang //",
    "T10D4185:62b-23": "sdig pa thams cad mi byed cing //",
    "T10D4185:62b-24": "dge ba phun sum tshogs pa dang //",
    "T10D4185:62b-25": "rang gi sems ni yongs 'dul ba //",
    "T10D4185:62b-26": "'di dag sangs rgyas rnams kyis bsngags //",
    "T10D4185:62b-27": "zhes so //",
    "T10D4185:62b-28": "de nas dge ba de nyid rgyu mtshan du byas la /",
    "T10D4185:62b-29": "dkon mchog gsum la phyag 'tshal zhing //",
    "T10D4185:62b-30": "dkon mchog gsum la skyabs su mchi //",
    "T10D4185:62b-31": "bdag ni khyed la rnams kun dbul //",
    "T10D4185:62b-32": "sdig pa thams cad bshags par bgyi //",
    "T10D4185:62b-33": "'gro ba'i dge la rjes yi rang //",
    "T10D4185:62b-34": "dam chos 'khor lo mchog bskor dang //",
    "T10D4185:62b-35": "yongs su mya ngan 'das spang phyir //",
    "T10D4185:62b-36": "bdag ni khyod la gsol ba 'debs //",
    "T10D4185:62b-37": "'di sogs dge ba'i las rnams ni //",
    "T10D4185:62b-38": "byang chub bla na med par bsngo //",
    "T10D4185:62b-39": "'gro ba sdug bsngal khur chen bor ba'i phyir //",
    "T10D4185:62b-40": "bdag gi sems ni byang chub phyir bskyed de //",
    "T10D4185:62b-41": "ma bsgral bsgral dang mgrol dgrol ba dang //",
    "T10D4185:62b-42": "dbugs ma phyin pa bdag gis dbyugs dbyung ste //",
    "T10D4185:62b-43": "mya ngan ma 'das bdag gis mya ngan bzla //",
    "T10D4185:62b-44": "de ltar byang chub kyi sems rab tu brtan par",
    "T10D4185:62b-45": "bskyed la ji ltar 'dod pa'i bya ba dge ba",
    "T10D4185:62b-46": "la 'jug par bya'o //",
    "T10D4185:62b-47": "mi dbang khyod thugs sbyangs pas dge ba rgya chen dag la dgyes bskyed na //",
    "T10D4185:63a-0": "@63a * // sbyin dang tshul khrims bzod pa brtson 'grus bsam gtan shes rab pha rol phyin //",
    "T10D4185:63a-1": "rgya chen spel mdzad der yang khyod kyi thugs ni rma med 'bad 'tshal te //",
    "T10D4185:63a-2": "sems ma bsrungs pa'i skyes bu'i dge la 'jug pa bu chu'i rgyun khrus ltar //",
    "T10D4185:63a-3": "phan dang 'brel ba'i gnod pa'ang rab tu ma rungs gyur pa'i gnas skabs mchis //",
    "T10D4185:63a-4": "gnas 'di mkhas pas gzigs nas mthu ldan nyid kyi thugs ni bsrung 'tshal lo //",
    "T10D4185:63a-5": "de ltar bsnyengs dang bral na mang du gsol ci 'tshal //",
    "T10D4185:63a-6": "phan pa'i man ngag don po 'di lags te //",
    "T10D4185:63a-7": "khyod kyi thugs thul mdzod cig bcom ldan gyis ;",
    "T10D4185:63a-8": "/ sems ni chos kyi rtsa ba lags zhes gsungs //",
    "T10D4185:63a-9": "tshigs su bcad pa gcig pu 'di 'phags pa klu",
    "T10D4185:63a-10": "sgrub kyi zhal snga nas mkhar gyi rgyal po bde",
    "T10D4185:63a-11": "spyod la gdams pa bshes pa'i spring yig las bdag",
    "T10D4185:63a-12": "gis drangs pa'o // mi skyong khyod ni gal te gsang ba'i lam la dgyes pa na //",
    "T10D4185:63a-13": "lam der rab tu rtogs dka' sems la rma 'byin tshig 'phros te //",
    "T10D4185:63a-14": "bud med 'khyud sogs tshul khrims yin yid la byed par ldan //",
    "T10D4185:63a-15": "kha cig mngon sum 'khrig dang drag shul spyod la 'jug pa ste //",
    "T10D4185:63a-16": "mi dbang thugs la gnod na thub pa'i bka' yang dug dang 'dra //",
    "T10D4185:63a-17": "de phyir khyod kyis gsang ba'i lam du zhugs pa'i rgyu mtshan las //",
    "T10D4185:63a-18": "khyod thugs 'dod chags la sogs dri mas gos pa 'di ni spangs //",
    "T10D4185:63a-19": "gang gzhan skye bo de 'dra bzlog par khyod kyis rnam bsgrub rigs //",
    "T10D4185:63a-20": "don 'di ni /",
    "T10D4185:63a-21": "zhu ba'i 'og tu za ba la //",
    "T10D4185:63a-22": "mar gyi nying khu ka ra dang //",
    "T10D4185:63a-23": "sbrang rtsi dag ni bdud rtsi bzhin ;",
    "T10D4185:63a-24": "/ ma zhu za ba dug tu 'gyur //",
    "T10D4185:63a-25": "de bzhin rab rgyas bdud rtsi mchog / dgongs pa'i tshig la mi mkhas shing //",
    "T10D4185:63a-26": "byis pa'i blo dang ldan rnams la //",
    "T10D4185:63a-27": "me bzad pa yi dug tu 'gyur //",
    "T10D4185:63a-28": "zhes gsungs te /",
    "T10D4185:63a-29": "'di ni 'phags pa yongs su mya ngan las 'das",
    "T10D4185:63a-30": "pa chen po zhes bya ba theg pa chen po'i",
    "T10D4185:63a-31": "mdo las gsungs pa bdag gis 'dir bris pa'o //",
    "T10D4185:63a-32": "rin chen sems 'di rnam par sbyang ba'i phyir //",
    "T10D4185:63a-33": "thub pa'i bka' lung cung zad 'dir bris pas //",
    "T10D4185:63a-34": "sa yi bdag po thugs ni dri med pa //",
    "T10D4185:63a-35": "ston ka'i zla rgyas lta bur gsal gyur cig /'gro ba'ang rim gyis sems ni rnam sbyangs te //",
    "T10D4185:63b-0": "mu tig @63b dri med 'bru ltar rnam dag shog",
    "T10D4185:63b-1": "/ sems rin po che rnam par sbyang ba'i rim",
    "T10D4185:63b-2": "pa zhes bya ba'i spring yig slob dpon byang chub",
    "T10D4185:63b-3": "sems dpa' chen po dgra las rgyal ba gsang bas",
    "T10D4185:63b-4": "mdzad pa rdzogs so /",
    "T10D4185:63b-6": "// / rgya gar gyi mkhan po a'a ts'arya du lo ba dang /"
}
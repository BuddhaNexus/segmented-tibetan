{
    "T02D1825:279a-0": "@279a # // rgya gar skad du /",
    "T02D1825:279a-1": "ho ma bi dhi:/",
    "T02D1825:279a-2": "bod skad du /",
    "T02D1825:279a-3": "sbyin sreg gi cho ga /'jam dpal gzhon nur gyur pa la phyag 'tshal lo //",
    "T02D1825:279a-4": "mgon po sangs rgyas kun gyi dngos //",
    "T02D1825:279a-5": "zhe sdang rdo rje rgyal gtso la //",
    "T02D1825:279a-6": "phyag 'tshal nas ni gsang 'dus pa'i //",
    "T02D1825:279a-7": "sbyin sreg cho ga gsal bar bya //",
    "T02D1825:279a-8": "sdig pa thams cad bsreg phyir dang //",
    "T02D1825:279a-9": "sngags rnams gzi byin bskyed pa dang //",
    "T02D1825:279a-10": "lha rnams tshim par bya ba la //",
    "T02D1825:279a-11": "rdzogs sangs rgyas kyis sbyin sreg bsngags //",
    "T02D1825:279a-12": "gang phyir lha rnams tshim 'gyur bas //",
    "T02D1825:279a-13": "bzlas brjod pas kyang sbyin sreg shis //",
    "T02D1825:279a-14": "bzlas pa'i las ni thams cad la //",
    "T02D1825:279a-15": "sbyin sreg byas pa mchog tu 'gyur //",
    "T02D1825:279a-16": "bzlas dang bsgom pa byas nas ni //",
    "T02D1825:279a-17": "de 'og sbyin sreg gnas song ste //",
    "T02D1825:279a-18": "shes rab thabs su ldan pa yi //",
    "T02D1825:279a-19": "lha yi rnal 'byor bya ba yin //",
    "T02D1825:279a-20": "snying gar ye shes sems dpa' bsgom //",
    "T02D1825:279a-21": "cod pan la ni rang bdag dgod //",
    "T02D1825:279a-22": "de nas bdag nyid bsrung byas te //",
    "T02D1825:279a-23": "sa yi cha ni rnam par sbyang //",
    "T02D1825:279a-24": "gnas bsrung ba ni byas nas kyang //",
    "T02D1825:279a-25": "de 'og sbyin sreg brtsam par bya //",
    "T02D1825:279a-26": "aom las skyes pa'i sems dpa' ni //",
    "T02D1825:279a-27": "rab tu 'bar ba'i phreng ba can //",
    "T02D1825:279a-28": "phrag pa dag nas rkang pa'i bar //",
    "T02D1825:279a-29": "bsrung ba'i phyir ni 'di bsam mo //",
    "T02D1825:279a-30": "h'um las byung ba'i cho ga ni //",
    "T02D1825:279a-31": "khro bo bcu yi bdag nyid can //",
    "T02D1825:279a-32": "rab 'bar 'jigs pa'i 'od ldan pa //",
    "T02D1825:279a-33": "bsrung pa'i phyir ni sngags bas bsam //",
    "T02D1825:279a-34": "bsrung ba 'di nyid byas nas ni //",
    "T02D1825:279a-35": "rdo rje sems dpa' mchog bzhin du //",
    "T02D1825:279a-36": "las rnams gang dag byas pa dag / de ni bgegs kyis zil mi non //",
    "T02D1825:279b-0": "@279b bsrung ba'i cho ga'o //",
    "T02D1825:279b-1": "der ni dus mtha'i me 'dra yis //",
    "T02D1825:279b-2": "yi ge mchog gyur h'um bsams te //",
    "T02D1825:279b-3": "de yis sa yi cha bsregs pa //",
    "T02D1825:279b-4": "nyes bral bgegs ni rnam par spangs //",
    "T02D1825:279b-5": "sa sbyang ba'o //",
    "T02D1825:279b-6": "bdud rtsi rgyal por rang bzhin gyi //",
    "T02D1825:279b-7": "phur bu bgegs rnams 'joms pa yi //",
    "T02D1825:279b-8": "phyogs skyong phur bus btab nas ni //",
    "T02D1825:279b-9": "mkhas pas gnod mdzes bka' lung bsgo //",
    "T02D1825:279b-10": "zhe sdang rdo rje'i ting 'dzin gnas //",
    "T02D1825:279b-11": "sbyin sreg khang pa bsrung bar bya //",
    "T02D1825:279b-12": "gnas bsrung ba'o //",
    "T02D1825:279b-13": "dkyil 'khor dag tu ma zhugs dang //",
    "T02D1825:279b-14": "gang yang dam tshig mi shes la //",
    "T02D1825:279b-15": "rdo rje slob dpon skyob pa yis //",
    "T02D1825:279b-16": "sbyin sreg cho ga bshad mi bya //",
    "T02D1825:279b-17": "dbang bskur gnang ba thob pa dang //",
    "T02D1825:279b-18": "bzlas dang bsgoms la dga' ba dang //",
    "T02D1825:279b-19": "sbyin sreg las kyi cho ga shes //",
    "T02D1825:279b-20": "de ni kun du sbyin sreg bya //",
    "T02D1825:279b-21": "de yis las rnams thams cad ni //",
    "T02D1825:279b-22": "'grub par 'gyur par the tshom med //",
    "T02D1825:279b-23": "gzhan du cho ga nyams ba yis //",
    "T02D1825:279b-24": "sbyin sreg 'bras bu thob mi 'gyur //",
    "T02D1825:279b-25": "zhi dang rgyas dang dbang dang ni //",
    "T02D1825:279b-26": "gsang dang bskrad pa'i las rnams la //",
    "T02D1825:279b-27": "shes rab thabs kyi cho ga yis //",
    "T02D1825:279b-28": "dngos grub myur bar thob bar 'gyur //",
    "T02D1825:279b-29": "sngags las don kun grub pa la //",
    "T02D1825:279b-30": "nam mkha' khams kyi dbus gnas par //",
    "T02D1825:279b-31": "h'um las byung ba'i mchod rten gnas //",
    "T02D1825:279b-32": "de yi dbus su thab khung dgod //",
    "T02D1825:279b-33": "thab khung khru gang tshad tsam la //",
    "T02D1825:279b-34": "zabs su khru ni phyed pa ste //",
    "T02D1825:279b-35": "sor bzhi dor ba'i phyi rol du //",
    "T02D1825:279b-36": "mkhas pas kha khyer bya ba ni //",
    "T02D1825:279b-37": "dpangs su sor ni bzhi pa la //",
    "T02D1825:279b-38": "rgyar yang sor bzhir mdzes bya ba //",
    "T02D1825:279b-39": "shin tu mnyam zhing tshad nyid ldan //",
    "T02D1825:279b-40": "kun nas yongs su zlum por bya //",
    "T02D1825:279b-41": "zhi ba zlum por shes par bya //",
    "T02D1825:279b-42": "rgyas pa la ni gru bzhi pa'o //",
    "T02D1825:279b-43": "dbang ni gzhu yi dbyibs can te //",
    "T02D1825:279b-44": "mngon spyod zur gsum dag tu bya //",
    "T02D1825:279b-45": "zhi ba'i las ni dkar pos byug / kha dog ser po rgyas pa la //",
    "T02D1825:279b-46": "dbang la dmar por bshad pa ste //",
    "T02D1825:279b-47": "gsod las gzhi nag po yin //",
    "T02D1825:279b-48": "mdog ldan thab kun byas pa la //",
    "T02D1825:279b-49": "bdud rtsi rnam pa lngas bsre'o //",
    "T02D1825:279b-50": "dri dang me tog rnam pa bzhis //",
    "T02D1825:279b-51": "ci 'dod par ni las rnams bya //",
    "T02D1825:279b-52": "man ngag ji lta'i rim gyis ni //",
    "T02D1825:279b-53": "gsal ba'i sgo nas bshad par bya //",
    "T02D1825:280a-0": "'khor lo rin chen @280a * //",
    "T02D1825:280a-1": "lcags kyu dang //",
    "T02D1825:280a-2": "de bzhin khro bo rdo rje ste //",
    "T02D1825:280a-3": "re re'ang sor brgyad tshad tsam la //",
    "T02D1825:280a-4": "dpangs su sor ni bzhi par bya //",
    "T02D1825:280a-5": "dkar dang ser dang dmar ba dang //",
    "T02D1825:280a-6": "nag po dag ni dkyil bzhag ste //",
    "T02D1825:280a-7": "sbyin sreg las kyi rjes mthun par //",
    "T02D1825:280a-8": "bdag nyid chen pos bsam bar bya //",
    "T02D1825:280a-9": "zhi la 'khor lo'i phreng ba ste //",
    "T02D1825:280a-10": "rin chen phreng ba rgyas pa la //",
    "T02D1825:280a-11": "lcags kyu'i phreng ba dbang la ste //",
    "T02D1825:280a-12": "khro bo'i rdo rje mngon spyod la //",
    "T02D1825:280a-13": "dpangs su sor ni gcig yod pa //",
    "T02D1825:280a-14": "sbyin sreg cho ga shes pas dgod //",
    "T02D1825:280a-15": "gzhan du cho ga nyams pa yis //",
    "T02D1825:280a-16": "las rnams 'grub par mi 'gyur ro //",
    "T02D1825:280a-17": "las kun byed pa'i thab khung ni //",
    "T02D1825:280a-18": "padma 'dra bar shes bya ste /",
    "T02D1825:280a-19": "yang na las kun byed pa ni //",
    "T02D1825:280a-20": "zur bzhi par ni bya bar bshad //",
    "T02D1825:280a-21": "de yi kha khyer phyogs su ni //",
    "T02D1825:280a-22": "rab mdzes rdo rje brgyad bkod cing //",
    "T02D1825:280a-23": "de yi dbus su padma ni //",
    "T02D1825:280a-24": "zla ba'i dkyil 'khor gyis brgyan bkod //",
    "T02D1825:280a-25": "de yi dbus su rdo rje ni //",
    "T02D1825:280a-26": "mtshan nyid thams cad ldan par gzhag / thab khung kun gyi phyi rol ni //",
    "T02D1825:280a-27": "zur bzhi dpangs ni sor bzhi pa //",
    "T02D1825:280a-28": "phyag rgya bzhi po dang ldan la //",
    "T02D1825:280a-29": "zla phyed rin chen rdo rjes brgyan //",
    "T02D1825:280a-30": "me thab kyi ni mtshan nyid do //",
    "T02D1825:280a-31": "gsang sngags dag gi tshul la ni //",
    "T02D1825:280a-32": "rgyal bas dgang gzar bzhi gsungs te ;",
    "T02D1825:280a-33": "/ rdo rje rtse gsum lta bu dang //",
    "T02D1825:280a-34": "de bzhin khva yi sgro gshog 'dra //",
    "T02D1825:280a-35": "aa shva dtha yi lo 'dra dang //",
    "T02D1825:280a-36": "gzhan yang padma'i 'dab 'dra'o //",
    "T02D1825:280a-37": "de dag nang na rtse gsum pa'i //",
    "T02D1825:280a-38": "mtshan nyid rab tu bshad bya ste //",
    "T02D1825:280a-39": "mchu ru sor ni bzhi pa la //",
    "T02D1825:280a-40": "rgyar yang de dang mnyam pa ste //",
    "T02D1825:280a-41": "sor gnyis tshad du brko bar bya //",
    "T02D1825:280a-42": "dbus su sna tshogs rdo rjes mtshan //",
    "T02D1825:280a-43": "rdo rje rtse gsum sor brgyad pa //",
    "T02D1825:280a-44": "dkyil du sor tshad bu ga can //",
    "T02D1825:280a-45": "sna tshogs rdo rje'i 'og logs nas //",
    "T02D1825:280a-46": "chu ru sor ni bcu gnyis pa'o /",
    "T02D1825:280a-47": "yu ba glang mjug chang pa'i tshad //",
    "T02D1825:280a-48": "chang pa lnga yi tshul du bya //",
    "T02D1825:280a-49": "de yi ngos su bya ba ni //",
    "T02D1825:280a-50": "nas gang tsam gyi tshad bya ba /",
    "T02D1825:280a-51": "sh'akya seng ge skyob ba yis //",
    "T02D1825:280a-52": "dgang gzar mtshan nyid yin par gsungs //",
    "T02D1825:280a-53": "dgang gzar lhag ma'i mtshan nyid kyang //",
    "T02D1825:280a-54": "mkhas pas de bzhin shes par bya //",
    "T02D1825:280a-55": "blugs gzar rnam pa bzhi dag tu //",
    "T02D1825:280a-56": "sangs rgyas kyis ni rgyud las gsungs //",
    "T02D1825:280b-0": "dpal be'u @280b rnam pa 'dra ba dang //",
    "T02D1825:280b-1": "glang po che yi mchu dang 'dra //",
    "T02D1825:280b-2": "de bzhin padma 'dab ma'i dbyibs //",
    "T02D1825:280b-3": "rin chen 'dra ba dag tu gsungs //",
    "T02D1825:280b-4": "de las padma'i 'dab 'dra ba //",
    "T02D1825:280b-5": "mtshan nyid rab tu bshad bya ste //",
    "T02D1825:280b-6": "blugs gzar padma'i 'dab 'dra la //",
    "T02D1825:280b-7": "kha yi rgyar ni sor gnyis pa //",
    "T02D1825:280b-8": "'og tu sor ni gcig brkos la //",
    "T02D1825:280b-9": "sna tshogs rdo rjes brgyan pa'o //",
    "T02D1825:280b-10": "yu ba'i tshad kyi mtshan nyid ni //",
    "T02D1825:280b-11": "mthe'u chung phyin pa'i khru gang ste //",
    "T02D1825:280b-12": "mchod sbyin gyi ni shing rnams la //",
    "T02D1825:280b-13": "blugs gzar dgang gzar 'bad de bya //",
    "T02D1825:280b-14": "blugs gzar gzhan dag gang yin pa //",
    "T02D1825:280b-15": "mtshan nyid de bzhin bshad par bya //",
    "T02D1825:280b-16": "dgang gzar dang blugs gzar gyi mtshan nyid do //",
    "T02D1825:280b-17": "ji ltar sbyin sreg byas pa yis //",
    "T02D1825:280b-18": "las rnams bla med 'grub 'gyur ba //",
    "T02D1825:280b-19": "de ltar sngags dang phyag rgya yis //",
    "T02D1825:280b-20": "las rnams byed par mi 'gyur ro //",
    "T02D1825:280b-21": "zhi ba dang ni rgyas pa la //",
    "T02D1825:280b-22": "blag sha n+ya gro pa la sha / aa shva dtha dang sha mi dri bzang rnams //",
    "T02D1825:280b-23": "'o ma sbrang rtsir ldan pas bud shing bya //",
    "T02D1825:280b-24": "drag po'i las ni thams cad la //",
    "T02D1825:280b-25": "tsher ma can dang kha ba dang //",
    "T02D1825:280b-26": "dri ngan shing las bud shing bya //",
    "T02D1825:280b-27": "dur khrod las byung gang ci'ang rung //",
    "T02D1825:280b-28": "dgug pa la ni tsher mar bcas //",
    "T02D1825:280b-29": "dbang la me tog ldan pa ste //",
    "T02D1825:280b-30": "rjes su chags par bya ba la //",
    "T02D1825:280b-31": "dmar po dag ni bya bar bshad //",
    "T02D1825:280b-32": "bud shing dag gi mtshan nyid do //",
    "T02D1825:280b-33": "mchod sbyin gyi ni shing rnams la //",
    "T02D1825:280b-34": "rlon zhing 'dab bcas rtse las byung //",
    "T02D1825:280b-35": "mdzub gang tsam gyi tshad tsam la //",
    "T02D1825:280b-36": "sbrang rtsi'o ma mar la btags //",
    "T02D1825:280b-37": "tsandan dkar po'i chu la sbangs //",
    "T02D1825:280b-38": "rtse gcig zhi ba'i las la dbul //",
    "T02D1825:280b-39": "zho dang 'bras chan 'bru kun dang//",
    "T02D1825:280b-40": "mchod sbyin gyi ni yam shing dang //",
    "T02D1825:280b-41": "rdzas ni rnam pa sna tshogs dbul //",
    "T02D1825:280b-42": "rgyas pa la yang de la sogs //",
    "T02D1825:280b-43": "yam shing sbams ni chag pa gang //",
    "T02D1825:280b-44": "srid du khru gang tshad tsam du //",
    "T02D1825:280b-45": "yal ga dbus kyi cha las byung //",
    "T02D1825:280b-46": "zho dang 'o ma mar la btags //",
    "T02D1825:280b-47": "ser po'i dri la sbangs nas ni //",
    "T02D1825:280b-48": "rgyas pa'i cho ga dag la dbul //",
    "T02D1825:280b-49": "sor lnga pa yi tshad tsam la //",
    "T02D1825:280b-50": "'dab bcas dbang gi las la'o //",
    "T02D1825:280b-51": "sdang la yungs mar la btags pa //",
    "T02D1825:280b-52": "sor drug 'dab ma med pa'o //",
    "T02D1825:280b-53": "yam shing 'dab ma dang bsres pa //",
    "T02D1825:280b-54": "rtsa ba las byas sor bzhi'i tshad //",
    "T02D1825:280b-55": "tsher ma can gyi shing las byung //",
    "T02D1825:281a-0": "gsod pa'i phyir ni rab tu @281a * //",
    "T02D1825:281a-1": "bsngags //",
    "T02D1825:281a-2": "mi rus dur khrod thal ba dang //",
    "T02D1825:281a-3": "lan tshva kha tsha tsha ba dag /'di yis yam shing bsgos pa ni //",
    "T02D1825:281a-4": "thams cad du ni mngon spyod la'o //",
    "T02D1825:281a-5": "pa la sha dang au dum dang //",
    "T02D1825:281a-6": "blag sha dang ni nya gro dang //",
    "T02D1825:281a-7": "aa rga dang ni seng ldeng dang //",
    "T02D1825:281a-8": "aa mra brid dang kang ka dang //",
    "T02D1825:281a-9": "kar ma ri dang sha mi dang //",
    "T02D1825:281a-10": "aa ba marga las byung ba //",
    "T02D1825:281a-11": "aa shva dtha dang bcas pa ni //",
    "T02D1825:281a-12": "yam shing bcu gnyis dag tu bshad //",
    "T02D1825:281a-13": "sar ba las ni mdzub gang tsam //",
    "T02D1825:281a-14": "las rnams kun la dbul bar bya //",
    "T02D1825:281a-15": "thor to gnyis las rab bskus nas //",
    "T02D1825:281a-16": "rtse gcig las rnams kun la dbul //",
    "T02D1825:281a-17": "bzang zhing drang la sar pa ste //",
    "T02D1825:281a-18": "dri zhim chu yis bran pa'o //",
    "T02D1825:281a-19": "rnam par rnyings dang lo ma med //",
    "T02D1825:281a-20": "thung dang yo dang gas dang phra //",
    "T02D1825:281a-21": "sbom dang ring dang yam shing ni //",
    "T02D1825:281a-22": "sngags kyi dngos grub rab 'jig pa //",
    "T02D1825:281a-23": "rnyings pas tshe ni zad par byed //",
    "T02D1825:281a-24": "'dab ma med pas nad skyed la //",
    "T02D1825:281a-25": "rig pa'i dbus dang thog mtha' ru //",
    "T02D1825:281a-26": "thung pas mngon du zlog par byed //",
    "T02D1825:281a-27": "yon po yis ni sgal ngan byed //",
    "T02D1825:281a-28": "rtse mo gas pas gnas nas nyams //",
    "T02D1825:281a-29": "phra bas thams cad rnam 'jig la //",
    "T02D1825:281a-30": "ring pos dpal ni nyams par byed //",
    "T02D1825:281a-31": "sngags pas las rnams thams cad la //",
    "T02D1825:281a-32": "sbom pos bgegs ni skyed par byed //",
    "T02D1825:281a-33": "de ltar sngags pas yam shing gi / mtshan nyid bzang por shes par byed ;",
    "T02D1825:281a-34": "/ zhi ba'i sreg rdzas gang yin dang //",
    "T02D1825:281a-35": "rgyas pa'i sreg rdzas gang yin dang //",
    "T02D1825:281a-36": "gang yang rgyas pa'i kha zas rnams //",
    "T02D1825:281a-37": "las rnams kun la dbul ba dang //",
    "T02D1825:281a-38": "yal ga'i rtse mo las skyes pa'i //",
    "T02D1825:281a-39": "yam shing zhi ba'i las la 'dod //",
    "T02D1825:281a-40": "yal ga'i dbus las byung ba ni //",
    "T02D1825:281a-41": "'byor pa'i don du sbyar bar bya //",
    "T02D1825:281a-42": "yal ga'i rtsa ba'i cha las byung //",
    "T02D1825:281a-43": "mngon spyod la ni dngos grub ster //",
    "T02D1825:281a-44": "'byor ba'i don du sor brgyad do //",
    "T02D1825:281a-45": "gcod la sor bzhi dag tu 'dod //",
    "T02D1825:281a-46": "yam shing gi mtshan nyid nges pa'o //",
    "T02D1825:281a-47": "zhi dang rgyas dang dbang la ni //",
    "T02D1825:281a-48": "mnyam por gcad par gsungs pa yi //",
    "T02D1825:281a-49": "ku sha drungs phyung sngo ba dang //",
    "T02D1825:281a-50": "rlon zhing bcud bcas khu ba yis //",
    "T02D1825:281a-51": "khyab par sngags pas me thab g-yogs //",
    "T02D1825:281a-52": "me tog kyang ni de bzhin no //",
    "T02D1825:281a-53": "de yi rim pa 'di yin te //",
    "T02D1825:281a-54": "shar du rtse bstan dang po dgram //",
    "T02D1825:281a-55": "gnyis par lho ru kha bltas pa //",
    "T02D1825:281a-56": "gsum par rtse mo nub tu ste //",
    "T02D1825:281a-57": "bzhi par rtse mo byang du'o //",
    "T02D1825:281b-0": "aom aa aa mri ta kunda li sarba bighn'nam @281b sha ya h'um phat /",
    "T02D1825:281b-1": "ces bya ba'i sngags 'dis ku sha blangs pa dang /",
    "T02D1825:281b-2": "ku sha dgra ma pa dang /",
    "T02D1825:281b-3": "bsang gtor gyi mtshan nyid la lan bdun btab na bgegs med par 'gyur te /",
    "T02D1825:281b-4": "las gang ci yang rung ba ni las thams cad pa'i sngags te /",
    "T02D1825:281b-5": "bdud rtsi thab sbyor gyi sngags kyis bya'o //",
    "T02D1825:281b-6": "de nas mchod yon gyi snod ji skad bshad pa bzhin du blang bar bya ste /",
    "T02D1825:281b-7": "zhi ba la ni dngul las byas pa'o //",
    "T02D1825:281b-8": "rgyas pa la ni gser las byas pa'o //",
    "T02D1825:281b-9": "dbang la ni zangs las byas pa'o //",
    "T02D1825:281b-10": "mngon spyod la ni lcags las byas pa'o //",
    "T02D1825:281b-11": "de ma rnyed nas las byas pas kyang bya'o //",
    "T02D1825:281b-12": "de nas sngags pas bud shing dang yam shing la",
    "T02D1825:281b-13": "sogs pa sbyin sreg gi chog las bshad pa'i rdzas",
    "T02D1825:281b-14": "thams cad ni g-yas su dgod par bya'o //",
    "T02D1825:281b-15": "chu'i snod ni g-yon du'o //",
    "T02D1825:281b-16": "dgang gzar dang blugs gzar dang /",
    "T02D1825:281b-17": "mar bzhus pa ni mdun du bzhag la /",
    "T02D1825:281b-18": "shing 'o ma can las gtsubs pa las byung ba'i me blang ba'am /",
    "T02D1825:281b-19": "las kyi dbye bas blangs la bya'o //",
    "T02D1825:281b-20": "zhi ba la thab khud tsandan dkar pos byugs la bya'o //",
    "T02D1825:281b-21": "rgyas pa la ni tsandan gur gum gyis so //",
    "T02D1825:281b-22": "dbang la ni tsandan dmar bos so //",
    "T02D1825:281b-23": "mngon spyod la dur khrod kyi thal bas byugs la /",
    "T02D1825:281b-24": "las kyi rjes su mthun pa'i mtshan nyid kyis nye bar mdzes par byas nas /",
    "T02D1825:281b-25": "thab khung gi khung bu'i tshad tsam gyi shing bcug la /",
    "T02D1825:281b-26": "rlung yab las byung ba'i rlung gis rnam par 'phro",
    "T02D1825:281b-27": "ba med cing du ba med par rgya cher 'bar",
    "T02D1825:281b-28": "ba'i rtse mo'i phreng bas 'khyud pa'i mthar thug gi",
    "T02D1825:281b-29": "bar du g-yabs la me spar bar bya'o //",
    "T02D1825:281b-30": "de nas sngags pas yi ge h'um las dus mtha'i",
    "T02D1825:281b-31": "me dang 'dra ba'i 'byung ba'i me 'chad bzhin par",
    "T02D1825:281b-32": "rnam par bsam mo //",
    "T02D1825:281b-33": "de nas ye shes kyi me bsam ste /",
    "T02D1825:281b-34": "de'i rim pa ni 'di'o //",
    "T02D1825:281b-35": "yi ge ra las me 'byung zhing //",
    "T02D1825:281b-36": "sa bon gsum gyis byin gyis brlab //",
    "T02D1825:281b-37": "zhal gsum pa la kha dog dkar //",
    "T02D1825:281b-38": "mi bskyod pa ni cod pan 'dzin //",
    "T02D1825:281b-39": "dkar zhing nyes bral zhi ba la //",
    "T02D1825:281b-40": "phyag drug gis ni rnam par mdzes//",
    "T02D1825:281b-41": "mchog spyin phreng ba 'khor lo g-yas //",
    "T02D1825:281b-42": "dbyig pa dril bu gunhe g-yon //",
    "T02D1825:281b-43": "mchod phyir thogs ni dkar thogs pa'i //",
    "T02D1825:281b-44": "pa pa ka yi me bsam mo //",
    "T02D1825:281b-45": "aom a'a: h'um p'a pa ka aagna ye ma ma sh'intam ku ru sv'a h'a /",
    "T02D1825:281b-46": "kha dog ser po ra las byung //",
    "T02D1825:281b-47": "sa bon gsum gyis byin brlabs pa //",
    "T02D1825:281b-48": "ral pa thor tshugs phreng ba dang//",
    "T02D1825:282a-0": "@282a * // zhal gsum pa la ser bo ste //",
    "T02D1825:282a-1": "lus las 'od zer ser po 'bar //",
    "T02D1825:282a-2": "gos ser dag ni g-yon pa ste //",
    "T02D1825:282a-3": "mchod phyir thogs ni ser po thogs //",
    "T02D1825:282a-4": "phyag drug dag gis brgyan pa la //",
    "T02D1825:282a-5": "rin chen phreng ba mchod sbyin g-yas //",
    "T02D1825:282a-6": "gundhe dbyig pa dril bu g-yon //",
    "T02D1825:282a-7": "dbang chen dkyil 'khor la gnas pa'i //",
    "T02D1825:282a-8": "dbang chen gyi ni me bsam mo //",
    "T02D1825:282a-9": "aom a'a: h'um ma hendra aagna ye ma ma pu shtim ku ru sv'a h'a /",
    "T02D1825:282a-10": "ra las byung zhing kha dog dmar //",
    "T02D1825:282a-11": "dkyil 'khor dmar po'i dbus na gnas //",
    "T02D1825:282a-12": "sa bon gsum dang nyer ldan pa'i //",
    "T02D1825:282a-13": "'dod pa'i me ni mkhas pas bsam //",
    "T02D1825:282a-14": "gos dmar dag ni g-yon pa dang //",
    "T02D1825:282a-15": "mchod phyir thogs ni dmar po thogs //",
    "T02D1825:282a-16": "thor tshugs cod pan mi bskyod 'chang //",
    "T02D1825:282a-17": "mdog dmar zhal ni gsum dang ldan //",
    "T02D1825:282a-18": "zhags pa lcags kyu rdo rje g-yas //",
    "T02D1825:282a-19": "gundhe dbyig pa dril bu g-yon //",
    "T02D1825:282a-20": "rgya skyegs shing gi me tog 'dra //",
    "T02D1825:282a-21": "dbang gi las la rnam par bsam //",
    "T02D1825:282a-22": "aom a'a: h'um ka ma aa gna ye ma ma",
    "T02D1825:282a-23": "aa mu kam pa sham ku ru hr'i sva h'a",
    "T02D1825:282a-24": "// rlung gi dkyil 'khor dbus gnas shing //",
    "T02D1825:282a-25": "yi ge h'um ni rnon por 'bar //",
    "T02D1825:282a-26": "sa bon gsum dang nyer ldan pa'o //",
    "T02D1825:282a-27": "khro bo'i me ni legs par bsam //",
    "T02D1825:282a-28": "mig gsum skra ni gye na du brdzes //",
    "T02D1825:282a-29": "mig g-yo phyag ni drug dang ldan //",
    "T02D1825:282a-30": "rdo rje ral gri phreng ba g-yas //",
    "T02D1825:282a-31": "dril bu dbyug pa gundhe g-yon //",
    "T02D1825:282a-32": "mdog nag zhal ni gsum dang ldan //",
    "T02D1825:282a-33": "ha ha zhes bzhad mche ba bzhi //",
    "T02D1825:282a-34": "mi bskyod pas ni cod pan byas //",
    "T02D1825:282a-35": "gos ni nag po g-yon pa dang //",
    "T02D1825:282a-36": "'od zer nag po rab 'phro zhing //",
    "T02D1825:282a-37": "mchod phyir thogs ni nag po thogs //",
    "T02D1825:282a-38": "nyi dkyil la gnas khro gnyer can //",
    "T02D1825:282a-39": "mig dmar bar ni bsam par bya //",
    "T02D1825:282a-40": "aom a'a: h'um kro dha aagna ye ma ma sarba sha tr'un m'a ra ya h'um phat /",
    "T02D1825:282a-41": "rgyal bas bya ba'i rgyud kun du //",
    "T02D1825:282a-42": "me ni kun dag gsungs pa rnams //",
    "T02D1825:282a-43": "me de gsang ba 'dus pa 'dir //",
    "T02D1825:282a-44": "mi gzung bdud rtsi lngar ldan pa'o //",
    "T02D1825:282a-45": "slob dpon bya dang spyod pa'i me //",
    "T02D1825:282a-46": "gsal ba'i sbyor ba bris pa ni //",
    "T02D1825:282a-47": "de 'dir gsang 'dus sbyin sreg tu //",
    "T02D1825:282a-48": "rdo rje can gyis ma gsungs so //",
    "T02D1825:282a-49": "de bas gsang 'dus rjes 'brang ba'i //",
    "T02D1825:282a-50": "sbyin sreg cho ga shes pa yi //",
    "T02D1825:282a-51": "rnal 'byor nyid kyi gnas 'dod pas //",
    "T02D1825:282a-52": "bya ba rgyud bshad de spang ngo //",
    "T02D1825:282a-53": "de nas las thams cad pa'i snod kyi chu bdud",
    "T02D1825:282a-54": "rtsi lnga dang ldan pa'i chu g-yas su bzhag la",
    "T02D1825:282a-55": "/ des sbyin sreg gi yo byad kyi rdzas thams cad bsang gtor bya'o //",
    "T02D1825:282b-0": "de @282b nas me lha mngon sum bzhin du bsams la /",
    "T02D1825:282b-1": "las kyi rjes su mthun pa'i mchod yon dang /",
    "T02D1825:282b-2": "zhal bsil la sogs pa phul nas /",
    "T02D1825:282b-3": "phyag rgya bzhis phyag rgyas gdab par bya'o //",
    "T02D1825:282b-4": "de nas mar la sogs pa khu ba'i rdzas bdud rtsi lnga dang bsres te mdun du gzhag go //",
    "T02D1825:282b-5": "de nas dgang gzar blangs la blugs gzar gyis yongs su bkang ste /",
    "T02D1825:282b-6": "phyis dgang blugs gsum dbul ba ni /",
    "T02D1825:282b-7": "thog ma dang tha ma thams cad du byas la phyis blugs gzar gyis sreg blugs gsum mam /",
    "T02D1825:282b-8": "bdun so sor dbul lo //",
    "T02D1825:282b-9": "de nas yam shing dang til /",
    "T02D1825:282b-10": "de nas 'bras chan te /",
    "T02D1825:282b-11": "cho ga 'di ni mdor bsdus pa'o //",
    "T02D1825:282b-12": "de nas sngags bas bsang gtor lan gsum legs par bya zhing /",
    "T02D1825:282b-13": "mchod yon phul la gsol ba gdab ste /",
    "T02D1825:282b-14": "me lha de 'bar ba'i gzugs su gyur par yongs su blta'o //",
    "T02D1825:282b-15": "de nas bdud rtsi thab sbyor gyi ji skad bstan pa bzhin thab khung du rnam par bkod la /",
    "T02D1825:282b-16": "de'i gsang sngags kyis bgegs gzhom pa'i phyir mar gyi sbyin sreg brgya dbul lo //",
    "T02D1825:282b-17": "phyi nas mngon par 'dod pa'i don thams cad bya'o //",
    "T02D1825:282b-18": "de nas yang 'di ltar /",
    "T02D1825:282b-19": "dzi na dzi ka sngags las byung ba //",
    "T02D1825:282b-20": "gtso bo rnam par snang mdzad bskyed //",
    "T02D1825:282b-21": "ral pa'i thor tshugs mi bskyod pa //",
    "T02D1825:282b-22": "dung dang kunda lta bu'o //",
    "T02D1825:282b-23": "shin tu dkar ba'i zhal gsum mnga' //",
    "T02D1825:282b-24": "na bza' dag ni dkar po gsol //",
    "T02D1825:282b-25": "'od zer dkar po rab 'phro ba //",
    "T02D1825:282b-26": "phyag drug par ni rnam par bsgom //",
    "T02D1825:282b-27": "'khor lo rdo rje padma dkar //",
    "T02D1825:282b-28": "phyag g-yas su ni rnam par bsam //",
    "T02D1825:282b-29": "dril bu yid bzhin nor bu dang //",
    "T02D1825:282b-30": "ral gri g-yon du bsam par bya //",
    "T02D1825:282b-31": "zla ba'i dbus su bzhugs par ni //",
    "T02D1825:282b-32": "mgon po 'di ltar bsams nas kyang //",
    "T02D1825:282b-33": "sngags pas shar du kha bltas te //",
    "T02D1825:282b-34": "mkhas pas zhi ba'i las bya'o //",
    "T02D1825:282b-35": "aom a'a: h'um dzin dzi ka ma ma sh'intam ku ru sv'a h'a /",
    "T02D1825:282b-36": "sa bon ratna dhri ka las byung //",
    "T02D1825:282b-37": "rin chen tog ni mkhas pas bskyed //",
    "T02D1825:282b-38": "ral pa cod pan mi bskyod pa //",
    "T02D1825:282b-39": "zhal ras gsum po ser ba dang //",
    "T02D1825:282b-40": "nam bza' ser po bsnams pa dang //",
    "T02D1825:282b-41": "'od zer ser po 'bar bas 'khrug / zla ba ser po la bzhugs pa //",
    "T02D1825:282b-42": "sku ser phyag drug ldan pa la //",
    "T02D1825:282b-43": "rin chen rdo rje 'khor lo ni //",
    "T02D1825:282b-44": "phyag g-yas su ni rnam par bsam //",
    "T02D1825:282b-45": "dril bu ral gri padma ser //",
    "T02D1825:282b-46": "phyag g-yon du ni bsam byas la //",
    "T02D1825:282b-47": "nub tu mngon par phyogs nas ni //",
    "T02D1825:282b-48": "dga' zhing de la yid gzhol bas //",
    "T02D1825:282b-49": "gsang sngags dag ni 'di nyid dang //",
    "T02D1825:282b-50": "mnyam par bzhag nas rgyas las bya //",
    "T02D1825:283a-0": "aom a'a: h'um ratna dhrika ma @283a * //",
    "T02D1825:283a-1": "ma bushtim ku ru sv'a h'a /",
    "T02D1825:283a-2": "yang na 'dod chags rdo rje ni //",
    "T02D1825:283a-3": "padma ser po kha 'byed pa //",
    "T02D1825:283a-4": "phyag drug sku mdog ser po can //",
    "T02D1825:283a-5": "rin chen tog 'dra bzhugs pa las //",
    "T02D1825:283a-6": "zhal gsum sku mdog dmar ba dang //",
    "T02D1825:283a-7": "thor tshugs co dang ngan gyis brgyan zhing //",
    "T02D1825:283a-8": "bandu ka yi mdog 'dra ba //",
    "T02D1825:283a-9": "na bza' dmar ba bsnams pa dang //",
    "T02D1825:283a-10": "'od zer dmar po rab 'phro zhing ;",
    "T02D1825:283a-11": "/ phyag drug pa ni rnam bsams te //",
    "T02D1825:283a-12": "rdo rje 'khor lo padma dmar //",
    "T02D1825:283a-13": "phyag g-yas su ni rnam par bsam //",
    "T02D1825:283a-14": "dril bu yid bzhin nor bu dang //",
    "T02D1825:283a-15": "ral gri g-yon du bsam par bya //",
    "T02D1825:283a-16": "sa bon gsum gyis bskyed pa dang //",
    "T02D1825:283a-17": "zla ba dmar po la bzhugs pa //",
    "T02D1825:283a-18": "byang du mngon par phyogs nas ni //",
    "T02D1825:283a-19": "sngags 'dis dbang gi las bya'o //",
    "T02D1825:283a-20": "aom a'a: h'um ma h'a bee ro tsa na badzra",
    "T02D1825:283a-21": "aa mo kam ma ma pa sha man ye hr'i:",
    "T02D1825:283a-22": "sv'a h'a / sa bon badzra dhrika las byung //",
    "T02D1825:283a-23": "zhe sdang rdo rje rnam par bsam //",
    "T02D1825:283a-24": "khro zhing ral pa cod pan 'chang //",
    "T02D1825:283a-25": "mi bskyod pas ni dbu brgyan zhing //",
    "T02D1825:283a-26": "zhal gsum sngo la drag pa dang //",
    "T02D1825:283a-27": "rdo rje ha ha'i gad rgyangs sgrogs //",
    "T02D1825:283a-28": "dbyar ka'i char sprin 'dra ba dang //",
    "T02D1825:283a-29": "phyag drug par ni rnam bsams te ;",
    "T02D1825:283a-30": "/ rdo rje chen po rtse dgu dang //",
    "T02D1825:283a-31": "rin chen pad sngon g-yas na bsnams //",
    "T02D1825:283a-32": "dril bu rin chen ral gri yis //",
    "T02D1825:283a-33": "phyag g-yon brgyan par rnam par bsam //",
    "T02D1825:283a-34": "gos sngon 'chang zhing 'jigs pa dang //",
    "T02D1825:283a-35": "nyi ma bye ba brgya yi 'od //",
    "T02D1825:283a-36": "yi ge h'um ste h'um mdzad par //",
    "T02D1825:283a-37": "nyi ma'i dkyil 'khor gnas bsgoms la //",
    "T02D1825:283a-38": "lho phyogs su ni mngon bltas nas //",
    "T02D1825:283a-39": "gsang sngags 'di yis sbyin sreg bya //",
    "T02D1825:283a-40": "aom a'a: h'um badzra dhrika ma ma sha tr'u na m'a ra ya phat /",
    "T02D1825:283a-41": "bdag po'i sbyor ba la gnas nas //",
    "T02D1825:283a-42": "sngags pas rtag tu sbyin sreg bya //",
    "T02D1825:283a-43": "de nas lha'i sku thab khung du bkod de /",
    "T02D1825:283a-44": "las kyi rjes su mthun par de'i ljags la yi ge h'um /",
    "T02D1825:283a-45": "lte ba'i nang du chud pa'i rdo rje bsams la ;",
    "T02D1825:283a-46": "mchod yon dang zhabs bsil la sogs pa phul te /",
    "T02D1825:283a-47": "phyag rgya bzhis rgyas gdab pa byas la //",
    "T02D1825:283a-48": "de'i zhal cung zad gdangs par bsams te /",
    "T02D1825:283a-49": "bdud rtsi lnga dang ldan pa'i mar la sogs pas yongs su bkang ba'i dgang gzar blangs la /",
    "T02D1825:283a-50": "rang gi sngags kyis lag pa phus mo gnyis kyi nang du bcug ste /",
    "T02D1825:283a-51": "dgang blugs dbul lo //",
    "T02D1825:283a-52": "phyi nas ni blugs gzar gyis dgang blugs dbul lo //",
    "T02D1825:283a-53": "mngon spyod kyi las la ni khro zhing zhal ni shin tu gdangs par bsams la /",
    "T02D1825:283a-54": "yungs kar gyi mar gyi dgang blugs dbul bar bya'o //",
    "T02D1825:283a-55": "dgang blugs blugs gzar gyis blangs pa'i zhu ba'i rdzas kyi bye brag zho dang /",
    "T02D1825:283a-56": "'bras thug dang /",
    "T02D1825:283b-0": "@283b 'o thug dang lag pan la sogs pa ni blugs gzar gyi zhal du dbul bar bya'o //",
    "T02D1825:283b-1": "'bras dang /",
    "T02D1825:283b-2": "til dang nas la sogs pa ni blugs gzar ram /",
    "T02D1825:283b-3": "lag pas phyag tu dbul bar bya'o //",
    "T02D1825:283b-4": "yam shing ni 'od kyi dkyil 'khor du'o //",
    "T02D1825:283b-5": "bdug spos ni gsang ba'i gnas su'o //",
    "T02D1825:283b-6": "me tog ni dbul 'o //",
    "T02D1825:283b-7": "byug pa ni thugs kar ro //",
    "T02D1825:283b-8": "zhabs bsil ni zhabs la'o //",
    "T02D1825:283b-9": "'thor 'thud ni phyag la'o //",
    "T02D1825:283b-10": "de nas sngags pas shin tu 'bar ba'i me la /",
    "T02D1825:283b-11": "'bar ba'i mtshan nyid las bgegs dang bcas pa dang /",
    "T02D1825:283b-12": "bgegs med pa'i dngos grub kyi ltas su bya ba dag brtag par bya ste /",
    "T02D1825:283b-13": "ji skad du /",
    "T02D1825:283b-14": "'jal dang 'dra zhing mdog sdug dang //",
    "T02D1825:283b-15": "byi ru bcag pa lta bu dang //",
    "T02D1825:283b-16": "g-yas su 'khyil zhing shin tu snam //",
    "T02D1825:283b-17": "aindra ku pa'i mdog 'dra dang //",
    "T02D1825:283b-18": "sgra ni rda dang 'brug sgra dang //",
    "T02D1825:283b-19": "zab cing dri bzang yid du 'ong //",
    "T02D1825:283b-20": "gtsang ma'i gser ltar gdang dud med //",
    "T02D1825:283b-21": "dri med nyi ma ltar 'bar dang //",
    "T02D1825:283b-22": "de bzhin g-yas su 'bar ba dang //",
    "T02D1825:283b-23": "byi ru bcag pa lta bu dang //",
    "T02D1825:283b-24": "g-yas su 'khyil zhing 'bar ba ni //",
    "T02D1825:283b-25": "bde ba mang po thob byed pa'o //",
    "T02D1825:283b-26": "zhi la kha dog dkar ba dang //",
    "T02D1825:283b-27": "rgyas la gser gyi mdog 'dra dang //",
    "T02D1825:283b-28": "rjes su chags pa dmar ba dang //",
    "T02D1825:283b-29": "mngon spyod la ni sngo nag gsungs //",
    "T02D1825:283b-30": "sgrub pa pos ni mdor bsdus na //",
    "T02D1825:283b-31": "rtse gcig 'bar ba dam pa ste //",
    "T02D1825:283b-32": "rtse gnyis pa ni 'bring du bshad //",
    "T02D1825:283b-33": "rtse gsum pa ni tha chad do //",
    "T02D1825:283b-34": "du ba med cing gser gyi mdog ltar dang //",
    "T02D1825:283b-35": "rab tu che la me lce g-yas su 'khyil //",
    "T02D1825:283b-36": "kha dog 'ja' 'dra yang na dkar yang rung //",
    "T02D1825:283b-37": "yang na byi ru bcag pa'i kha dog 'dra //",
    "T02D1825:283b-38": "shin tu snam la me lce thur du 'phro //",
    "T02D1825:283b-39": "rob tu 'bar ba nyi ma'i 'od dang 'dra ;",
    "T02D1825:283b-40": "/ dbyibs ni bum pa rgyal mtshan gdugs kyang 'dra //",
    "T02D1825:283b-41": "dpal be'u dung dang padma blugs gzar 'dra //",
    "T02D1825:283b-42": "me lce dril shul rdo rje ral gri 'dra //",
    "T02D1825:283b-43": "yang na shing rta mchog dang rnga yab 'dra //",
    "T02D1825:283b-44": "kha dog dbyibs rnams dang ni mtshan ma dag / rab tu bkra shis mtshan ma yin par bstan //",
    "T02D1825:283b-45": "da ni kha dog mi shis pa'i mtshan nyid bstan par bya ste /",
    "T02D1825:283b-46": "du ba med cing me stag rgod pa dang //",
    "T02D1825:283b-47": "'bar bar dka' zhing cung zad 'bar ba dang //",
    "T02D1825:283b-48": "me lce rnam bar chad cing gzi mdangs med //",
    "T02D1825:283b-49": "rtsub nag srin dang pa la sha yi mdog / gsal shing 'dra zhing zhib ma'i gzugs kyang 'dra //",
    "T02D1825:283b-50": "phyugs kyi mgo 'dra sna yang rab tu rtsub //",
    "T02D1825:284a-0": "me stag 'phros @284a * //",
    "T02D1825:284a-1": "pas sbyin sreg byed pa tshig / mi ro'i dri rnams dngos grub med par ston //",
    "T02D1825:284a-2": "de ltar kha dog dang sgra dang mtshan ma las mi shis par shes na /",
    "T02D1825:284a-3": "bdud rtsi thab sbyor gyis bgegs rnams nye bar zhi",
    "T02D1825:284a-4": "bar bya ba'i phyir sngags 'dis sbyin sreg bya ste",
    "T02D1825:284a-5": "/ sa bon bighn'anta kri ta las /",
    "T02D1825:284a-6": "bskyed pa'i bdud rtsi thab sbyor sprul //",
    "T02D1825:284a-7": "me tog zar ma'i mdog 'dra la //",
    "T02D1825:284a-8": "'od zer 'phro ba mang po 'khrug / skra yang rab tu 'bar ba dang //",
    "T02D1825:284a-9": "zhal gsum khro gnyer bsdus pa dang //",
    "T02D1825:284a-10": "mche ba gtsigs pas ha har bzhad //",
    "T02D1825:284a-11": "mtshon du sna tshogs rdo rje dang //",
    "T02D1825:284a-12": "ral gri gtun shing dril bu dang //",
    "T02D1825:284a-13": "dgra sta zhags pa phyag bsnams pa //",
    "T02D1825:284a-14": "g-yon brkyang ba yis gnas pa las //",
    "T02D1825:284a-15": "nyi ma'i dkyil 'khor la bzhugs shing //",
    "T02D1825:284a-16": "rgyan rnams kun gyis rab tu brgyan //",
    "T02D1825:284a-17": "bgegs kun chad pas gcod mdzad pa'i //",
    "T02D1825:284a-18": "mgon po 'di 'dra bsam par bya //",
    "T02D1825:284a-19": "bgegs rnams zhi phyir mar gyi ni //",
    "T02D1825:284a-20": "sbyin sreg brgya rtsa brgyad kyang bya //",
    "T02D1825:284a-21": "bgegs rnams thams cad 'jig 'gyur te //",
    "T02D1825:284a-22": "sngags 'di yis ni sbyin sreg bya //",
    "T02D1825:284a-23": "aom a'a: bighn'a nta kri ta ma ma sarba bighn'ana sha ya h'um phat /",
    "T02D1825:284a-24": "ces bya ba'i sngags 'dis bgegs rnams nye bar zhi",
    "T02D1825:284a-25": "bar bya ba'i phyir mar gyi sbyin sreg brgya rtsa",
    "T02D1825:284a-26": "brgyad phul na bgegs thams cad 'jig par 'gyur ro",
    "T02D1825:284a-27": "// yang na phreng ba'i sngags kyis bgegs thams cad rnam par gzhig ba'i phyir rab tu sbyar ro //",
    "T02D1825:284a-28": "de nas sbyin sreg gi mthar sreg blugs brgya rtsa brgyad dbul ba zhi ba'i phyir /",
    "T02D1825:284a-29": "aom ru ru sphu ru dzva la tishtha siddha lo tsa ne sarba aartha s'a dha ni /",
    "T02D1825:284a-30": "ma m'a sh'intam ku ru sv'a h'a /",
    "T02D1825:284a-31": "zhes bya ba stong rtsa brgyad nges par bzlas par bya'o //",
    "T02D1825:284a-32": "de nas lha dang me snying gar bsdu bar bya'o //",
    "T02D1825:284a-33": "slob ma rnams la rjes brtse dang //",
    "T02D1825:284a-34": "gzhan rnams la yang phan pa'i phyir //",
    "T02D1825:284a-35": "bde skyed legs zhes bya ba yis //",
    "T02D1825:284a-36": "sbyin sreg cho ga 'di byas so //",
    "T02D1825:284a-37": "dad pa med cing khengs pa dang //",
    "T02D1825:284a-38": "khro dang slob bu ma yin dang //",
    "T02D1825:284a-39": "gus bral dam tshig med pa las //",
    "T02D1825:284a-40": "cho ga'i thabs ni sbyin mi bya //",
    "T02D1825:284a-41": "dpal ldan rab 'jigs rdo rje yis //",
    "T02D1825:284a-42": "bsod nams legs par gang bsgrubs pa //",
    "T02D1825:284a-43": "bsod nams des ni slob dpon rnams //",
    "T02D1825:284a-44": "bde ba can du rol bar shog / sbyin sreg gi cho ga rdzogs so /",
    "T02D1825:284a-46": "// / rgya gar gyi mkhan po shraddh'a ka ra wa rma dang /",
    "T02D1825:284a-47": "dharma shr'i bha dra dang /",
    "T02D1825:284a-48": "lo ts'a ba dge slong rin chen bzang pos bsgyur cing zhus te gtan la phab pa //"
}
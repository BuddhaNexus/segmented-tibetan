{
    "T02TD3137E:316a-0": "@316a # // rgya gar skad du /",
    "T02TD3137E:316a-1": "s'a dha nam sarba karma n'a ma /",
    "T02TD3137E:316a-2": "bod skad du /",
    "T02TD3137E:316a-3": "sgrub thabs thams cad kyi las ka zhes bya ba /",
    "T02TD3137E:316a-4": "dkon mchog gsum la phyag 'tshal lo //",
    "T02TD3137E:316a-5": "dus gsum mgon po 'gro don mdzad //",
    "T02TD3137E:316a-6": "ston pa de la gus btud de ;",
    "T02TD3137E:316a-7": "/ sgrub pos nang dang nub sogs su //",
    "T02TD3137E:316a-8": "tshogs chen dag ni bsags pa dang //",
    "T02TD3137E:316a-9": "sgrub thabs kun na mi gsal ba'i //",
    "T02TD3137E:316a-10": "bdun po rnam dag gsal bar bstan //",
    "T02TD3137E:316a-11": "bde gshegs mtha' dag mkha' la dmigs //",
    "T02TD3137E:316a-12": "dus gsum gyi ni bla ma dang //",
    "T02TD3137E:316a-13": "phyogs rnams kun gyi bde gshegs dang //",
    "T02TD3137E:316a-14": "phyag 'os kun la phyag 'tshal bstod //",
    "T02TD3137E:316a-15": "mi mjed 'jig rten 'di 'am ni //",
    "T02TD3137E:316a-16": "'jig rten khams ni thams cad na //",
    "T02TD3137E:316a-17": "mchod pa bla na yod pa dang //",
    "T02TD3137E:316a-18": "mchod pa bla na med pa yis //",
    "T02TD3137E:316a-19": "de dag la ni mchod par bgyi //",
    "T02TD3137E:316a-20": "'khor ba thog ma med pa nas //",
    "T02TD3137E:316b-0": "@316b nyon mongs srad bus bcings gyur pas //",
    "T02TD3137E:316b-1": "mi shes dbang gis bgyis pa yi //",
    "T02TD3137E:316b-2": "lci dang yang ba'i sdig bsags pa //",
    "T02TD3137E:316b-3": "mgon po'i tshogs la so sor bshags //",
    "T02TD3137E:316b-4": "'das dus sangs rgyas ji snyed dang //",
    "T02TD3137E:316b-5": "da ltar phyogs bcu'i zhing na bzhugs //",
    "T02TD3137E:316b-6": "de bzhin gang dag ma byon dang //",
    "T02TD3137E:316b-7": "dus gsum sangs rgyas de dag gis //",
    "T02TD3137E:316b-8": "zab cing rgya che'i chos bstan gsol //",
    "T02TD3137E:316b-9": "dus gsum sangs rgyas de dag gis //",
    "T02TD3137E:316b-10": "'khor bar 'khyams pa'i sems can rnams //",
    "T02TD3137E:316b-11": "thugs rje'i dbang gis gzigs mdzod la //",
    "T02TD3137E:316b-12": "mya ngan mi 'da' bzhugs su gsol //",
    "T02TD3137E:316b-13": "dus gsum sangs rgyas dge ba dang //",
    "T02TD3137E:316b-14": "byang chub sems dpa'i dge ba dang //",
    "T02TD3137E:316b-15": "nyan thos rang rgyal dge ba dang //",
    "T02TD3137E:316b-16": "'jig rten dge ba ci spyod pa //",
    "T02TD3137E:316b-17": "de dag la yang yi rang ngo //",
    "T02TD3137E:316b-18": "zag bcas dge ba ci bsags pa //",
    "T02TD3137E:316b-19": "de bzhin zag med dge ba gang ;",
    "T02TD3137E:316b-20": "/ dge ba'i tshogs ni ci bsags pa //",
    "T02TD3137E:316b-21": "byang chub sems dpar sgra yang bsgrags //",
    "T02TD3137E:316b-22": "de ltar bsod nams tshogs bsags nas //",
    "T02TD3137E:316b-23": "ye sgra yang bsgrags //",
    "T02TD3137E:316b-24": "de ltar bsod nams tshogs bsags nas //",
    "T02TD3137E:316b-25": "ye shes tshogs ni 'di lta ste //",
    "T02TD3137E:316b-26": "mu stegs skye ba tha mal bzhin //",
    "T02TD3137E:316b-27": "stong pa tsam gyis bsgyur nas ni //",
    "T02TD3137E:316b-28": "phyal bar bya ba'i ma yin te //",
    "T02TD3137E:316b-29": "dman pa yi ni byang chub bzhin //",
    "T02TD3137E:316b-30": "'ga' zhig stong pa'i tshul la ni //",
    "T02TD3137E:316b-31": "'ga' zhig yod pa ma yin te //",
    "T02TD3137E:316b-32": "shes rab pha rol phyin pa bzhin //",
    "T02TD3137E:316b-33": "gzugs las stong pa gzhan mi btsal //",
    "T02TD3137E:316b-34": "'khrul ngor bstan pa'i gzugs su snang //",
    "T02TD3137E:316b-35": "gzugs dang stong pa dbyer med na //",
    "T02TD3137E:316b-36": "gzugs ni rnam par dag pa yin //",
    "T02TD3137E:316b-37": "gzugs nyid stong par shas par bya //",
    "T02TD3137E:316b-38": "dper na chu yi zla ba bzhin //",
    "T02TD3137E:316b-39": "de ltar ye shes tshogs bsags bya //",
    "T02TD3137E:316b-40": "tshogs gnyis bsags pas sgrib gnyis byang //",
    "T02TD3137E:316b-41": "bskyed rim 'byung ba'i dgos pa yin //",
    "T02TD3137E:316b-42": "de nas so so'i sgrub thabs bzhin //",
    "T02TD3137E:316b-43": "bskyed tshul lha de gsal bar bskyed //",
    "T02TD3137E:316b-44": "bskyed rim bsgom pa'i rnam gnyis te //",
    "T02TD3137E:316b-45": "rtogs pa can dang rtogs pa dman //",
    "T02TD3137E:316b-46": "rtogs pa can gyis 'di ltar bsgom //",
    "T02TD3137E:317a-0": "@317a * // gang bskyed pa yi lha de ni //",
    "T02TD3137E:317a-1": "nam mkha' yi ni 'ja' tshon bzhin //",
    "T02TD3137E:317a-2": "gsal la rang bzhin med par bsgom //",
    "T02TD3137E:317a-3": "chu la zla ba shar ba bzhin //",
    "T02TD3137E:317a-4": "snang la rang bzhin med par bsgom //",
    "T02TD3137E:317a-5": "rtogs pa dman pas 'di ltar bsgom //",
    "T02TD3137E:317a-6": "yod par rag pa'i rnam pa dang ;",
    "T02TD3137E:317a-7": "/'bur btod ris su bris bzhin du //",
    "T02TD3137E:317a-8": "gong ltar gsal ba'i rnam par bsgom //",
    "T02TD3137E:317a-9": "de ltar bskyed rim bsgoms nas ni //",
    "T02TD3137E:317a-10": "bzlas pa'i tshul ni rnam pa gnyis //",
    "T02TD3137E:317a-11": "don dam dang ni kun rdzob dang //",
    "T02TD3137E:317a-12": "don dam bzlas pa 'di lta ste //",
    "T02TD3137E:317a-13": "rtogs pa can gyi bskyed rim bzhin//",
    "T02TD3137E:317a-14": "yengs med gsal bar bsgoms nas ni //",
    "T02TD3137E:317a-15": "yul gzung 'dzin pa yongs spangs nas //",
    "T02TD3137E:317a-16": "rtogs pa thams cad bkag nas ni //",
    "T02TD3137E:317a-17": "nam mkha' stong las sgra 'byung zhing //",
    "T02TD3137E:317a-18": "sgra de yang ni rang bzhin med //",
    "T02TD3137E:317a-19": "chos nyid kyi ni rang sgra'o //",
    "T02TD3137E:317a-20": "kun rdzob phrin las bzhi bzlas pas ;",
    "T02TD3137E:317a-21": "/ zhi ba'i bzlas pa 'di lta ste //",
    "T02TD3137E:317a-22": "sngags brjod sngags kyi 'od zer ni //",
    "T02TD3137E:317a-23": "nyi zer lta bur phyogs bcur 'phro //",
    "T02TD3137E:317a-24": "ma lus kun la phog pas ni //",
    "T02TD3137E:317a-25": "kun gyi gnod sems zhi byas te //",
    "T02TD3137E:317a-26": "phan sems byams sems ldan gyur nas //",
    "T02TD3137E:317a-27": "sgrub po nyid la 'dug par bsam//",
    "T02TD3137E:317a-28": "rgyas pa'i bzlas pa 'di lta ste //",
    "T02TD3137E:317a-29": "sngags 'od nyi zer lta bu ni //",
    "T02TD3137E:317a-30": "'dom gang tshad nas khugs pa'i tshul //",
    "T02TD3137E:317a-31": "rang gi lus la phog pas ni //",
    "T02TD3137E:317a-32": "lus kyi tshe bsod rgyas par bsam //",
    "T02TD3137E:317a-33": "dbang gi bzlas pa 'di lta ste //",
    "T02TD3137E:317a-34": "sngags 'od lcags kyu lta bus ni //",
    "T02TD3137E:317a-35": "phyogs bcur 'phros te ma lus bkug / sgrub pa'i las ka ci bya zhes //",
    "T02TD3137E:317a-36": "phyag dang bcas pas 'dud par bsam //",
    "T02TD3137E:317a-37": "drag po'i bzlas pa 'di lta ste //",
    "T02TD3137E:317a-38": "sngags 'od me lce lta bus ni //",
    "T02TD3137E:317a-39": "phyogs bcu kun du 'phros pa ste //",
    "T02TD3137E:317a-40": "rang gnod bgegs rnams thams cad bsreg /",
    "T02TD3137E:317a-41": "mi bzad skad ngan chen po yis //",
    "T02TD3137E:317a-42": "sgrub pa po la skyabs gsol bsam //",
    "T02TD3137E:317a-43": "de skye thun mtshams 'di lta ste //",
    "T02TD3137E:317a-44": "gtor dbul ye shes nam mkhar dbyung //",
    "T02TD3137E:317a-45": "yid kyis phar mchod byin gyis tshur brlabs bsam //",
    "T02TD3137E:317a-46": "se gol sgra dang bcas pa yis //",
    "T02TD3137E:317b-0": "ye shes mchog @317b 'byung mgon po khyod kyis ni //",
    "T02TD3137E:317b-1": "dngos grub chen po stsal du gsol //",
    "T02TD3137E:317b-2": "slar gshegs slar yang 'byon du gsol //",
    "T02TD3137E:317b-3": "bstan bcos brtsam pa rnam gnyis te //",
    "T02TD3137E:317b-4": "sgra tshad dag las phul byung bas //",
    "T02TD3137E:317b-5": "lung dang mi 'gal don de gtan la 'bebs //",
    "T02TD3137E:317b-6": "mdo rgyud lung dang bstan bcos nas drangs te //",
    "T02TD3137E:317b-7": "de nas rten dang de dang mi 'gal ba //",
    "T02TD3137E:317b-8": "des kyang 'ga' zhig brtsam par rigs pa yin //",
    "T02TD3137E:317b-9": "sgo drug gis ni bstan bcos brtsam pa ni //",
    "T02TD3137E:317b-10": "yi dam lha yi zhal mthong dang //",
    "T02TD3137E:317b-11": "de yis gnang ba byin pa dang //",
    "T02TD3137E:317b-12": "dngos grub kun la dbang thob pas ;",
    "T02TD3137E:317b-13": "/ mdo rgyud lung dang bstan bcos las drangs nas //",
    "T02TD3137E:317b-14": "de la rten dang de dang mi 'gal bas //",
    "T02TD3137E:317b-15": "des ni brtsam par rigs pa yin //",
    "T02TD3137E:317b-16": "bde gshegs rnams kyi bka' las kyang //",
    "T02TD3137E:317b-17": "bskyed rim gsal bar ma bstan te //",
    "T02TD3137E:317b-18": "bskyed rim gsal bar ma gyur na ;",
    "T02TD3137E:317b-19": "/ don rnams 'grub par mi 'gyur te //",
    "T02TD3137E:317b-20": "de bskyed gsal bar bstan gyur nas //",
    "T02TD3137E:317b-21": "shes rab 'chal ba'i gang zag gis //",
    "T02TD3137E:317b-22": "slob dpon med par zhugs gyur nas //",
    "T02TD3137E:317b-23": "bdag nyid phung ba kho nar zad //",
    "T02TD3137E:317b-24": "yang na de dus 'khor rnams kyis //",
    "T02TD3137E:317b-25": "bde gshegs kyi ni byin rlabs kyis //",
    "T02TD3137E:317b-26": "de ni gsol ba kho na yin //",
    "T02TD3137E:317b-27": "bde gshegs mya ngan 'das 'og tu //",
    "T02TD3137E:317b-28": "blo chung sems can mang gyur te //",
    "T02TD3137E:317b-29": "mdo sde rnams las lung bstan te //",
    "T02TD3137E:317b-30": "da ni mya ngan 'das 'og tu //",
    "T02TD3137E:317b-31": "blo chung sems can mar gyur te //",
    "T02TD3137E:317b-32": "de la dgongs te bde gshegs kyis //",
    "T02TD3137E:317b-33": "nga dang 'dra ba'i gang zag gis //",
    "T02TD3137E:317b-34": "nga yi lung rnams 'grol bar bya //",
    "T02TD3137E:317b-35": "de skad lung nas 'byung ba ste //",
    "T02TD3137E:317b-36": "mtshan nyid ldan gyis bstan bcos brtsam //",
    "T02TD3137E:317b-37": "mtshan nyid mi ldan brtsams gyur nas //",
    "T02TD3137E:317b-38": "kun kyang dgongs par ma gyur pas //",
    "T02TD3137E:317b-39": "de don gzhan du bstan byas nas //",
    "T02TD3137E:317b-40": "sdug bsngal chen po myong bar 'gyur //",
    "T02TD3137E:317b-41": "slob dpon chen po ratna k'irtis mdzad pa sgrub thabs thams cad kyi las ka gsal byed ces bya ba rdzogs so//"
}
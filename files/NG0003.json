{
    "NG0003:0": "rgya gar skad du //",
    "NG0003:1": "tan+t+ra sarba tsu da' sur+ya tsan+d+ra byu ha ga ga na an+ta sa ma tan+t+ra /",
    "NG0003:2": "bod skad du /",
    "NG0003:3": "rgyud thams cad kyi spyi phud nyi zla bkod pa nam mkha'i mtha' dang mnyam pa'i rgyud /",
    "NG0003:4": "bcom ldan 'das ka dag snying po chos kyi sku la phyag tshal lo //",
    "NG0003:5": "'di skad bdag gis rtogs pa bshad pa'i dus gcig na /",
    "NG0003:6": "chos nyid kyi klong */",
    "NG0003:7": "snying po ka nas dag pa'i gnas /",
    "NG0003:8": "'od gsal rnam dag rin po che snang gsal nyi zla'i dkyil 'khor na /",
    "NG0003:9": "bcom ldan 'das snying po ka dag chos kyi sku bzhugs te /",
    "NG0003:10": "'khor kun rig gsal ba'i khye'u chung la //",
    "NG0003:11": "nam mkha'i mtha' dang mnyam pa'i bstan pa 'di gsungs so //",
    "NG0003:12": "zhes phun sum tshogs pa'o //",
    "NG0003:13": "de nas kun rig gsal ba'i khye'u chung gis //",
    "NG0003:14": "ston pa snying po ka dag chos sku la //",
    "NG0003:15": "phun sum tshogs pa'i don ni de lags na //",
    "NG0003:16": "sangs rgyas sems can gnyis kyi gzhi ni gang *//",
    "NG0003:17": "de las 'khor 'das gnyis su j-i ltar 'khrul //",
    "NG0003:18": "'khrul pa rtsad nas gcod pa'i man ngag gang *//",
    "NG0003:19": "chod nas de yi 'bras bu ji ltar 'thob //",
    "NG0003:20": "dbang po yang rab rnams kyi ji ltar rtogs //",
    "NG0003:21": "dbang po thod brgal dag gi skyes bu+u la //",
    "NG0003:22": "gzhi yi 'khrul pa rtsad chod cang 'tshal lam //",
    "NG0003:23": "'khrul dang ma 'khrul zhes @#//",
    "NG0003:24": "bya cang bdog gam //",
    "NG0003:25": "ming med mtha' stong don ni gang gis rtogs //",
    "NG0003:26": "mu mtha' yangs par rtogs par byed thabs gang *//",
    "NG0003:27": "byar med blo las 'das pa'i don rtogs na //",
    "NG0003:28": "bya zhing btsal ba'i rtsol ba mi 'tshal lam //",
    "NG0003:29": "theg pa'i lta sgom grub pa'i mtha' med par //",
    "NG0003:30": "yang ti yo ga ji ltar rtogs par 'gyur //",
    "NG0003:31": "bcu rtse yang tir rim dgu ji ltar rdzogs //",
    "NG0003:32": "yang tis ma bsgrubs 'bras bu ji ltar 'thob //",
    "NG0003:33": "ces zhus so //",
    "NG0003:34": "nyi zla bkod pa nam mkha'i mtha' dang mnyam pa'i rgyud las /",
    "NG0003:35": "gleng gzhi phun sum tshogs pa dang */",
    "NG0003:36": "'khor gyis gleng bslang zhus pa'i le'u ste dang pa'o ///",
    "NG0003:37": "/ de nas kun rig gsal ba'i khye'u chung gis //",
    "NG0003:38": "snying po ka dag chos sku+u la //",
    "NG0003:39": "sangs rgyas sems can gzhi ni gang *//",
    "NG0003:40": "zhes zhus pas /",
    "NG0003:41": "ston pas 'khor la bka' stsal pa //",
    "NG0003:42": "gzhi la bye brag ming med kyang *//",
    "NG0003:43": "'khor gyi rtog pa bsal phyir bstan //",
    "NG0003:44": "'khor rnams ma yengs gus pas nyon //",
    "NG0003:45": "sangs rgyas sems can gnyis kyi gzhi //",
    "NG0003:46": "kun gzhi mkha' klong yangs pa yin //",
    "NG0003:47": "ya tha rgyal ba'i dkyil 'khor nas //",
    "NG0003:48": "ma tha dmyal ba'i 'jigs tshogs su //",
    "NG0003:49": "mtha' yas sems can thams cad la //",
    "NG0003:50": "til la mar gyis khyab bzhin gnas //",
    "NG0003:51": "de yang ji ltar gnas zhe na //",
    "NG0003:52": "rgyu rkyen 'pho 'gyur med par gnas //",
    "NG0003:53": "skye 'gag mtha' dbus med par gnas //",
    "NG0003:54": "lhun grub rgya chad phyogs lhung med //",
    "NG0003:55": "dper na rgya mtsho gnam bzhin gnas //",
    "NG0003:56": "sa gser bang mdzod rin chen no //",
    "NG0003:57": "gnas lugs gzhi yi dpe ru bshad //",
    "NG0003:58": "ces gsungs so //",
    "NG0003:59": "nyi zla bkod pa'i rgyud las /",
    "NG0003:60": "sangs rgyas sems can gyi gzhi bstan pa'i le'u ste gnyis pa'o ///",
    "NG0003:61": "/ de nas kun rig khye'u chung gis //",
    "NG0003:62": "snying po ka dag chos sku+u la //",
    "NG0003:63": "gzhi la mnyam par gnas pa la //",
    "NG0003:64": "khams gsum sems can ji ltar 'khrul //",
    "NG0003:65": "zhes zhus pa dang */",
    "NG0003:66": "ston pas 'khor la bka' stsal pa //",
    "NG0003:67": "gzhi la 'khrul dang ma 'khrul gnyis med kyang *//",
    "NG0003:68": "rig pa skyes shing yid g.yos sems 'khrul pas //",
    "NG0003:69": "gnas pa'i don de ma shes ma rig te //",
    "NG0003:70": "rang sa ma zin rig pa'i mgo rlung langs //",
    "NG0003:71": "chos nyid ma 'phrad mun pa'i 'khor sgor 'khyams //",
    "NG0003:72": "de ma yin la der 'dzin 'khrul pa langs //",
    "NG0003:73": "rigs drug sems can thams cad de ltar 'khrul //",
    "NG0003:74": "gzhi la med de rtog pa'i yid skyes pas //",
    "NG0003:75": "gdug rtsub zhe sdang dbang gis srog bcad de //",
    "NG0003:76": "de yi las kyi rnam par smin pa yis //",
    "NG0003:77": "dmyal bar skyes pas tsha grang btso bsreg gi / sdug bsngal dmyal khams bco brgyad gnas su myang *//",
    "NG0003:78": "de ltar sems can dmyal ba'i gnas su 'khrul //",
    "NG0003:79": "gzhi la med de ser sna skyes pa las //",
    "NG0003:80": "yi dgas su skye bkres skom sdug bsngal myang *//",
    "NG0003:81": "de ltar ser snas yi dwags gnas su 'khrul //",
    "NG0003:82": "gzhi la med de gti mug rmongs pa las //",
    "NG0003:83": "byol song @#//",
    "NG0003:84": "gnas skyes glen lkugs sdug bsngal myong *//",
    "NG0003:85": "de ltar sems can byol song gnas su 'khrul //",
    "NG0003:86": "gzhi la med de nga rgyal skyes pa las //",
    "NG0003:87": "lha min gnas skyes 'thab rtsod sdug bsngal myang *//",
    "NG0003:88": "gzhi la med de 'dod chags skyes pa las //",
    "NG0003:89": "lha yi gnas 'khrul ltung ba'i sdug bsngal myong *//",
    "NG0003:90": "gzhi la med de phrag dog skyes pa las //",
    "NG0003:91": "mi ru skyes nas 'gyur ba'i sdug bsngal myang *//",
    "NG0003:92": "de ltar 'gro drug sems can thams cad 'khrul //",
    "NG0003:93": "dper na thag sbrul smig rgyu chur 'khrul 'dra //",
    "NG0003:94": "gzhi la med de rnam rtog 'dzin pas 'khrul //",
    "NG0003:95": "zhes gsungs so //",
    "NG0003:96": "nyi zla bkod pa'i rgyud las /",
    "NG0003:97": "'khrul lugs bstan pa'i le'u ste gsum pa'o ///",
    "NG0003:98": "/ de nas kun rig gsal ba'i khye'u chung gis //",
    "NG0003:99": "snying po ka dag chos sku la /",
    "NG0003:100": "'khrul pa rtsad gcod gdams pa gang *//",
    "NG0003:101": "zhes zhus pa dang */",
    "NG0003:102": "ston pas 'khor la bka' stsal pa //",
    "NG0003:103": "dbang po rab 'bring rnam gsum la //",
    "NG0003:104": "'khrul pa gcod thabs rnam pa gsum //",
    "NG0003:105": "tha ma'i 'khrul pa gcod thabs ni //",
    "NG0003:106": "'khrul snang yul gyi rtsad gcod dang *//",
    "NG0003:107": "'khrul gzhi kun gzhi'i rtsad gcod dang *//",
    "NG0003:108": "sems dang bag chags rtsad gcod do //",
    "NG0003:109": "'khrul snang yul gyi rtsad gcod ni //",
    "NG0003:110": "dngos por snang ba'i yul rnams la //",
    "NG0003:111": "dgag bsgrub spang len mi bya ste //",
    "NG0003:112": "dbye bsal med par rang sar bzhag / snang la rang bzhin grub pa med //",
    "NG0003:113": "dper na chu yi zla ba bzhin //",
    "NG0003:114": "cir snang der 'dzin med pas chog / 'khrul rgyu yid rig rtsad bcad pa //",
    "NG0003:115": "rig med gang la'ang blo ma skyes //",
    "NG0003:116": "de yis rig pa 'khrul rtsad chod //",
    "NG0003:117": "snang srid 'khor 'das yod med sogs //",
    "NG0003:118": "yul snang bzang ngan gang la yang *//",
    "NG0003:119": "mi 'gyu mi dpyod 'dzin zhen chod //",
    "NG0003:120": "des ni yengs 'khrul rtsad nas chod //",
    "NG0003:121": "sems kyi 'khrul rtsad bcad pa ni //",
    "NG0003:122": "dngos po rnam pa sna tshogs la //",
    "NG0003:123": "mi dpyod mi sems gzung 'dzin med //",
    "NG0003:124": "gang yang sems pa med pa ni //",
    "NG0003:125": "thig le nyag gcig rdo rje'i sku //",
    "NG0003:126": "'khrul gzhi kun gzhi'i rtsad gcod ni //",
    "NG0003:127": "ye med ming med skye ba med //",
    "NG0003:128": "'dod rlom rtsis gdab blo yul 'das //",
    "NG0003:129": "gti mug ma rig bag chags dang *//",
    "NG0003:130": "sgrib g.yogs zhes bya'i ming yang med //",
    "NG0003:131": "de ni 'khrul gzhi rtsad bcad pa'o //",
    "NG0003:132": "'khrul pa'i rtsa ba chod pa na //",
    "NG0003:133": "yan lag 'khrul pa shugs la chod //",
    "NG0003:134": "dug gsum ma spangs sku gsung thugs //",
    "NG0003:135": "dug gsum 'khrul pa shugs la chod //",
    "NG0003:136": "dug lnga ma spangs sku lngar grol //",
    "NG0003:137": "'gro ba rigs drug sdug bsngal bcad //",
    "NG0003:138": "dbang po tha ma'i bcad thabs so //",
    "NG0003:139": "dbang po 'bring gi 'khrul bcad pa //",
    "NG0003:140": "cir snang rang sar grol bas chod //",
    "NG0003:141": "ci sems 'dzin sems med pas chod //",
    "NG0003:142": "snyam byed 'dod pa med pas chod //",
    "NG0003:143": "rtsis gdab blo yi yul las 'das //",
    "NG0003:144": "dbang po 'bring gi bcad thabs so //",
    "NG0003:145": "dbang po rab kyis bcad thabs ni //",
    "NG0003:146": "'khrul dang ma @#//",
    "NG0003:147": "'khrul med de skye med ka nas chod //",
    "NG0003:148": "gcod bya gcod byed med pas 'khrul gzhi rtsad nas chod //",
    "NG0003:149": "ma rig ye nas ye shes gsal //",
    "NG0003:150": "'khor ba nyid ni myang ngan 'das //",
    "NG0003:151": "'khrul snang rang sar grol bas chos nyid gsal //",
    "NG0003:152": "sems can sems nyid shes pas yang dag sangs rgyas yin //",
    "NG0003:153": "zhes gsungs so //",
    "NG0003:154": "nyi zla bkod pa'i rgyud las /",
    "NG0003:155": "'khrul pa rtsad nas gcod pa'i gdams ngag bstan pa'i le'u ste bzhi pa'o ///",
    "NG0003:156": "/ de nas kun rig gsal ba'i khye'u chung gis //",
    "NG0003:157": "ston pa skye med ka dag chos sku la //",
    "NG0003:158": "'khrul pa chod nas 'bras bu ji ltar 'thob //",
    "NG0003:159": "ces zhus pas /",
    "NG0003:160": "ston pas 'khor la bka' stsal pa //",
    "NG0003:161": "blos brtags re dogs 'bras bu ngas ma bstan //",
    "NG0003:162": "thob pa med pa'i 'bras bu 'di ltar thob //",
    "NG0003:163": "'bras bu'i rgyal po rang sems gdod nas dag / 'bras bu'i rgyal po thig le mthong brdol 'thob //",
    "NG0003:164": "'bras bu'i rgyal po thig le gsang lam yin //",
    "NG0003:165": "'bras bu'i rgyal po skye med ka dag yin //",
    "NG0003:166": "'bras bu'i rgyal po dngos med zang ka yin //",
    "NG0003:167": "'bras bu'i rgyal po byar med blo 'das yin //",
    "NG0003:168": "'bras bu'i rgyal po ming med mtha' stong yin //",
    "NG0003:169": "'bras bu'i rgyal po sku gsum rang gnas yin //",
    "NG0003:170": "'bras bu'i rgyal po sku lnga rang chas yin //",
    "NG0003:171": "'bras bu'i rgyal po ye shes zang thal yin //",
    "NG0003:172": "'bras bu 'di ltar rang grol rang sangs rgyas //",
    "NG0003:173": "zhes gsungs so //",
    "NG0003:174": "nyi zla bkod pa'i rgyud las /",
    "NG0003:175": "'bras bu bstan pa'i le'u ste lnga pa'o //  // de nas kun rig gsal ba'i khye'u chung gis //",
    "NG0003:176": "ston pa skye med ka dag chos sku la //",
    "NG0003:177": "dbang po yang rab rnams kyis ji ltar rtogs //",
    "NG0003:178": "zhes zhus pas /",
    "NG0003:179": "ka dag ston pas 'khor la bka' stsal pa //",
    "NG0003:180": "yang rab skal ldan rnams kyis rtogs pa ni //",
    "NG0003:181": "ming med blo 'das chen po'i ngo bo rtogs //",
    "NG0003:182": "gting mtha' yangs la mu mtha' grol bar rtogs //",
    "NG0003:183": "byar med rtsol bsgrub bral ba'i ngo bo rtogs //",
    "NG0003:184": "chos rnams bya ba med pa'i ngo bo rtogs //",
    "NG0003:185": "lta ba'i rgyal po mu mtha' grol bar rtogs //",
    "NG0003:186": "sgom pa'i rgyal po gting mtha' yas par rtogs //",
    "NG0003:187": "spyod pa'i rgyal po byar med rnal mar rtogs //",
    "NG0003:188": "dam tshig rgyal po ka dag chen por rtogs //",
    "NG0003:189": "phrin las rgyal po rtsol bsgrub med par rtogs //",
    "NG0003:190": "sa yi rgyal po sbyang du med par rtogs //",
    "NG0003:191": "lam gyi rgyal po bgrod du med par rtogs //",
    "NG0003:192": "'bras bu'i rgyal po sku gsum lhun grub rtogs //",
    "NG0003:193": "chos nyid rgyal po bcos su med par rtogs //",
    "NG0003:194": "nyams myong rgyal po bstan du med par rtogs //",
    "NG0003:195": "'di ltar snang ba'i dngos po thams cad la //",
    "NG0003:196": "mi bsgrub mi spang rang sar grol bar rtogs //",
    "NG0003:197": "rig pa sems dang yid dang dran pa rnams //",
    "NG0003:198": "rang byung ngang dngas chu rlabs lta bur rtogs //",
    "NG0003:199": "chos rnams dbye bsal blang dor med par rtogs //",
    "NG0003:200": "zhes gsungs so //",
    "NG0003:201": "nyi zla bkod pa'i rgyud las /",
    "NG0003:202": "yang rab kyi rnal 'byor @#//",
    "NG0003:203": "bas thod rgal du rtogs par bstan pa'i le'u ste drug pa'o ///",
    "NG0003:204": "/ de nas kun rig gsal ba'i khye'u chung gis //",
    "NG0003:205": "skye med ka dag ston pa la //",
    "NG0003:206": "dbang po thod rgal skyes bu yis //",
    "NG0003:207": "gzhi 'khrul rtsad gcod cang dgos sam //",
    "NG0003:208": "zhes zhus pas /",
    "NG0003:209": "ston pas 'khor la bka' stsal pa //",
    "NG0003:210": "dbang po thod rgal rnal 'byor gyis //",
    "NG0003:211": "gzhi 'khrul rtsad gcod mi dgos te //",
    "NG0003:212": "gzhi dang 'khrul pa shes pas chog / gzhi yi don shes 'khrul du med //",
    "NG0003:213": "de ni ci yi phyir zhe na //",
    "NG0003:214": "gzhi de ming med mtha' stong yin //",
    "NG0003:215": "chos nyid gzhi yi ngo bo de //",
    "NG0003:216": "ye shes kyis gsal ma myong la //",
    "NG0003:217": "'khrul pas 'grib ma myong ba'o //",
    "NG0003:218": "dper na shel sgong drung dag tu //",
    "NG0003:219": "bzang ngan sna tshogs gang bstan kyang *//",
    "NG0003:220": "bzang ngan skyon yon gyis ma gos //",
    "NG0003:221": "gnyis ka shel sgong nang du dag / de bzhin gzhi yi ngo bo yang *//",
    "NG0003:222": "skyon yon gnyis ka klong du dag / ma rig ye shes tha dad med //",
    "NG0003:223": "'khrul dang ma 'khrul tha dad med //",
    "NG0003:224": "ma 'khrul rtogs pa'i lam du gcig / ngo bo gcig la snang tshul gnyis //",
    "NG0003:225": "dper na ga pur lta bu ste //",
    "NG0003:226": "ga pur gzhi la gnyis med kyang *//",
    "NG0003:227": "tsha grang rkyen gyis sman dug gnyis //",
    "NG0003:228": "ga pur ngo bo tha dad med //",
    "NG0003:229": "snying po ka dag mu mtha' grol rtogs pas //",
    "NG0003:230": "snam rtog 'khrul ba snang yang ga la 'grib //",
    "NG0003:231": "ces gsungs so //",
    "NG0003:232": "nyi zla bkod pa'i rgyud las /",
    "NG0003:233": "gzhi 'khrul rtsad gcod ngo shes pas 'khrul pa dang",
    "NG0003:234": "ma 'khrul pa med par bstan pa'i le'u ste bdun",
    "NG0003:235": "pa'o // // de nas kun rig khye'u chung gis",
    "NG0003:236": "// snying po ka dag chos sku la //",
    "NG0003:237": "ming med mtha' stong gang gis rtogs //",
    "NG0003:238": "zhes zhus pa dang *//",
    "NG0003:239": "ston pas 'khor la bka' stsal pa //",
    "NG0003:240": "ming med mtha' stongs rtogs 'dod na //",
    "NG0003:241": "bya ba thams cad btang ba yin //",
    "NG0003:242": "snang srid 'khor 'das chos rnams la //",
    "NG0003:243": "ci la mi bsam zhe 'dod med par bzhag / dngos por snang ba'i chos rnams la //",
    "NG0003:244": "ming med zhe mtha' grol bar bzhag / chos rnams theg pa sna tshogs la //",
    "NG0003:245": "bzang ngan blang dor med par bzhag / grub mtha' gang snang rang sar grol //",
    "NG0003:246": "chos kun rtsol bsgrub med par bzhag / 'brel pa chod la gcig pur sdod //",
    "NG0003:247": "bla ma'i man ngag gnad kyis zin par gyis //",
    "NG0003:248": "gang shes nyams su longs la chos dang sems su bsres //",
    "NG0003:249": "sems kyi rgyu 'grul ma mang rang sar sdod //",
    "NG0003:250": "so ma zang ka rnal mar sdod //",
    "NG0003:251": "longs spyod g.yengs pa'i bdud byung na //",
    "NG0003:252": "dgra dang tsher ma bzhin du spang bar bya //",
    "NG0003:253": "gnyen drung pha ma la sogs rgyab bor la //",
    "NG0003:254": "bya ba kun btang ri khrod dgon par sdod //",
    "NG0003:255": "rtsol bsgrub ci yang mi bya yid kyi bya ba btang *//",
    "NG0003:256": "rig pa gang la'ang mi rgyu yid kyi 'khrul rtog med //",
    "NG0003:257": "dran sems gang la'ang mi 'jug gang snang yul ma chags //",
    "NG0003:258": "yid sems tha mal ma yin chos kyi dbyings su sdod //",
    "NG0003:259": "'jigs sar dgra la ma bskur @#//",
    "NG0003:260": "rang gi de nyid ltos //",
    "NG0003:261": "dbang po 'bring gis 'di ltar shes par gyis //",
    "NG0003:262": "gtad med byar med mtha' las grol bar sdod //",
    "NG0003:263": "'on kyang ming med mtha' stongs ngo bo rtogs //",
    "NG0003:264": "yang rab tu gyur thod rgal la //",
    "NG0003:265": "ming med mtha' stongs rtogs par byed pa'i thabs //",
    "NG0003:266": "bya ba btang nas blo 'das rtogs pa ni //",
    "NG0003:267": "nyon mongs dug lnga'i ming med mtha' stongs so //",
    "NG0003:268": "dug gsum zhes bya'i ming med mtha' stongs so //",
    "NG0003:269": "rnam rtog ming med mtha' stongs so //",
    "NG0003:270": "'gro drug sems can ming med mtha' stongs so //",
    "NG0003:271": "khams gsum 'khor ba'i ming med mtha' stongs so //",
    "NG0003:272": "'khrul pa zhes bya'i ming med mtha' stongs so //",
    "NG0003:273": "ma rig gnyis 'dzin ming med mtha' stongs so //",
    "NG0003:274": "snang ba chos sku stong par mtha' stongs so //",
    "NG0003:275": "rig pa chos sku rang grol mtha' stongs so //",
    "NG0003:276": "chos nyid rtsis gdab med par mtha' stongs so //",
    "NG0003:277": "lta ba yul med mtha' stongs so //",
    "NG0003:278": "sgom pa ming med mtha' stongs so //",
    "NG0003:279": "spyod pa la med mtha' stong so //",
    "NG0003:280": "'bras bu rgyu med mtha' stongs so //",
    "NG0003:281": "re dogs sems med mtha' stongs so //",
    "NG0003:282": "chos med bshad med mtha' stongs so //",
    "NG0003:283": "theg med 'jug med grub pa'i mtha' stongs so //",
    "NG0003:284": "sems rig med pas rgyu mtha' stongs //",
    "NG0003:285": "yul sems gzung 'dzin mtha' stongs so //",
    "NG0003:286": "bzang med ngan med spang len stongs //",
    "NG0003:287": "dgra med gnyen med phyogs ris stongs //",
    "NG0003:288": "yin min dbye bsal mtha' stongs so //",
    "NG0003:289": "zhes gsungs so //",
    "NG0003:290": "nyi zla bkod pa'i rgyud las /",
    "NG0003:291": "ming med mtha' stongs rtogs thabs bstan pa'i le'u ste brgyad pa'o ///",
    "NG0003:292": "/ de nas kun rig khye'u chung gis //",
    "NG0003:293": "skye med ka dag ston pa la //",
    "NG0003:294": "mu mtha' yas par rtogs thabs gang *//",
    "NG0003:295": "zhes zhus pas /",
    "NG0003:296": "ston pas 'khor la bka' stsal pa //",
    "NG0003:297": "brda dang gnad kyi sgo nas bstan //",
    "NG0003:298": "'khor rnams ma yengs gus par nyon //",
    "NG0003:299": "mu med mtha' yas rtogs thabs la //",
    "NG0003:300": "chos rnams blo yis zhe 'dod mi bya ste //",
    "NG0003:301": "snang grag chos rnams gang la yang *//",
    "NG0003:302": "zhe 'dod bcas bcos chags sdang med par gzhag / sna tshogs yul sems ma chags te //",
    "NG0003:303": "chos nyid rang grol lo //",
    "NG0003:304": "de yis mu med mtha' yas rtogs //",
    "NG0003:305": "kye ma rnal 'byor skal ba can //",
    "NG0003:306": "mu med mtha' yas rtogs 'dod na //",
    "NG0003:307": "gang la'ang ma sems ci la'ang zhe 'dod med par zhog / rig pa rnam dag ye sangs rgyas //",
    "NG0003:308": "sna tshogs rang snang rang sar grol //",
    "NG0003:309": "brda yi sgo nas rtogs thabs ni //",
    "NG0003:310": "kye ho e ma rnal 'byor kun //",
    "NG0003:311": "mu med mtha' yas rtogs 'dod na //",
    "NG0003:312": "rgya mtsho'i klong du nyol la nam mkha'i dbyings su ltos //",
    "NG0003:313": "khyung dang seng ge zhon la nyi zla'i snying po ltos //",
    "NG0003:314": "shes rab gri thogs khyi phag bya sprel gsod //",
    "NG0003:315": "sgron me lag thogs mun pa'i smag rum sel //",
    "NG0003:316": "'ja' tshon rgyal mtshan gyis la na bun smug pa sol //",
    "NG0003:317": "chu gnyer kha ru chugs la spre'u lag pas zung *//",
    "NG0003:318": "rlung pho stod la non la rdo @#//",
    "NG0003:319": "tshan kha ba phyogs //",
    "NG0003:320": "ri bo'i rtse la 'dug la spang la gser phur thob //",
    "NG0003:321": "snang ba'i chos rnams dbye bsal med pa yis //",
    "NG0003:322": "de yi mu med mtha' yas rtogs par 'gyur //",
    "NG0003:323": "zhes gsungs so //",
    "NG0003:324": "blta bya lta byed med pas mu med mtha' yas rtogs //",
    "NG0003:325": "bsgom bya sgom byed med pas mu med mtha' yas rtogs //",
    "NG0003:326": "spyad bya spyod byed med pas mu med mtha' yas rtogs //",
    "NG0003:327": "bsgrub bya sgrub byed med pas mu med mtha' yas rtogs //",
    "NG0003:328": "ye shes nyi ma shar bas mu med mtha' yas rtogs //",
    "NG0003:329": "ma rig gti mug sangs pas mu med mtha' yas rtogs //",
    "NG0003:330": "dug lnga rang sar grol bas mu med mtha' yas rtogs //",
    "NG0003:331": "'khrul sgo 'khrul snang med pas mu med mtha' yas rtogs //",
    "NG0003:332": "snang ste grub pa med pas mu med mtha' yas rtogs //",
    "NG0003:333": "rig kyi ngos gzung med pas mu med mtha' yas rtogs //",
    "NG0003:334": "sems kyang dngos gzhi med pas mu med mtha' yas rtogs //",
    "NG0003:335": "snang ba rang sor bzhag pas mu med mtha' yas rtogs //",
    "NG0003:336": "rig pa ming med rig med mu med mtha' yas rtogs //",
    "NG0003:337": "yid la 'gyu med 'dzin med mu med mtha' yas rtogs //",
    "NG0003:338": "sems la dran bsam med pas mu med mtha' yas rtogs //",
    "NG0003:339": "gzugs sgra dri ro med pas mu med mtha' yas rtogs //",
    "NG0003:340": "phung po lnga po med pas mu med mtha' yas rtogs //",
    "NG0003:341": "dbang po rnam lnga med pas mu med mtha' yas rtogs //",
    "NG0003:342": "rnam shes tshogs brgyad med pas mu med mtha' yas rtogs //",
    "NG0003:343": "theg chos lta sgom med pas mu med mtha' yas rtogs //",
    "NG0003:344": "zhes gsungs so //",
    "NG0003:345": "nyi zla bkod pa'i rgyud las /",
    "NG0003:346": "mu med mtha' yas rtogs thabs bstan pa'i le'u ste dgu pa'o ///",
    "NG0003:347": "/ de nas kun rig khye'u chung gis //",
    "NG0003:348": "snying po ka dag chos sku la //",
    "NG0003:349": "byar med blo 'das don 'dod na //",
    "NG0003:350": "bya btsal rtsol bsgrub mi 'tshal lam //",
    "NG0003:351": "zhes zhus pas /",
    "NG0003:352": "ston pas 'khor la bka' stsal pa //",
    "NG0003:353": "chos dang sems su 'dres pa na //",
    "NG0003:354": "bya btsal ci yang mi dgos so //",
    "NG0003:355": "blo dngos 'phrad nas mu mtha' grol ba na //",
    "NG0003:356": "bya ba gang yin bya rgyu ci zhig spyod //",
    "NG0003:357": "lta byed gang yin blta bya gang na 'dug //",
    "NG0003:358": "nam mkha'i dbyings su ltos dang ci ma 'dra //",
    "NG0003:359": "sgom byed gang yin bsgomabya gang na 'dug / bsgom na dngos po bsgom mam stong pa bsgom //",
    "NG0003:360": "dngos po bsgom na ye nas grub zin pas //",
    "NG0003:361": "grub zin de la bsgom yang ci zhig dgos //",
    "NG0003:362": "gal te stong pa bsgom mo zhes 'dod na //",
    "NG0003:363": "ye stong yin pas da gdod stong mi dgos //",
    "NG0003:364": "lha dang lha mo gzhal yas phyi nang dang *//",
    "NG0003:365": "rtsa dang thig le bsgom pa'i dmigs gtad med //",
    "NG0003:366": "bya ba btang bas las rnams dus gcig zin //",
    "NG0003:367": "dge spyod chos spyod sdig pa bya rgyu med //",
    "NG0003:368": "dal ba lhug pa bag yangs rnal ma la //",
    "NG0003:369": "so ma zang ka ma bcos ma byas pas //",
    "NG0003:370": "ma btsal ye nas rtsol bsgrub las zin pas //",
    "NG0003:371": "da ni bya byed dgag bsgrub mi 'tshal lo //",
    "NG0003:372": "zhes @#//",
    "NG0003:373": "gsungs so //",
    "NG0003:374": "nyi zla bkod pa'i rgyud las /",
    "NG0003:375": "bya btsal rtsol bsgrub mi dgos par bstan pa'i le'u ste bcu pa'o ///",
    "NG0003:376": "/ de nas kun rig khye'u chung gis //",
    "NG0003:377": "snying po ka dag chos sku la //",
    "NG0003:378": "theg pa'i lta sgom mu med par //",
    "NG0003:379": "yang ti yo gas ji ltar rtogs pa lags //",
    "NG0003:380": "zhes zhus pas /",
    "NG0003:381": "ston pas 'khor la bka' stsal pa //",
    "NG0003:382": "theg pa'i rim pa lta sgom zhe 'dod yin //",
    "NG0003:383": "zhe 'dod yid smon chos kyis sangs mi rgya //",
    "NG0003:384": "grub mtha'i rtsol ba med pa'i chos gcig dgos //",
    "NG0003:385": "chos gcig yang ti yo gas 'di ltar rtogs //",
    "NG0003:386": "snang srid dbye bsal med pa'i chos gcig rtogs //",
    "NG0003:387": "yul sems gzung 'dzin med pa'i chos gcig rtogs //",
    "NG0003:388": "rig sems skye 'gag med pa'i chos gcig rtogs //",
    "NG0003:389": "lta sgom rtsol bsgrub med pa'i chos gcig rtogs //",
    "NG0003:390": "lta ba gtad med phyogs med mtha' grol rtogs //",
    "NG0003:391": "sgom med bsam med mu med mtha' yas rtogs //",
    "NG0003:392": "byar med rtsol med mtha' rnams yongs grol rtogs //",
    "NG0003:393": "re med dogs med 'di ltar sangs rgyas rtogs //",
    "NG0003:394": "theg pa'i rgyal po yang ti yo ga yin //",
    "NG0003:395": "mu med mtha' yas ming med blo 'das rtogs //",
    "NG0003:396": "rtsol bsgrub ci yang ma byas grol bar bshad //",
    "NG0003:397": "ces gsungs so //",
    "NG0003:398": "nyi zla bkod pa'i rgyud las /",
    "NG0003:399": "yang ti yo gas ji ltar rtogs pa bstan pa'i le'u ste bcu gcig pa'o ///",
    "NG0003:400": "/ de nas kun rig khye'u chung gis //",
    "NG0003:401": "skye med ka dag chos sku la //",
    "NG0003:402": "bcu rtse yang ti yo ga ru //",
    "NG0003:403": "theg pa rim bcu ji ltar rdzogs //",
    "NG0003:404": "zhes zhus pa dang */",
    "NG0003:405": "ston pas 'khor la bka' stsal pa //",
    "NG0003:406": "bcu rtse yang ti yo ga 'dir //",
    "NG0003:407": "theg pa dgu yi rdzogs lugs ni //",
    "NG0003:408": "gang zag bdag med mi 'dod pas //",
    "NG0003:409": "nyan thos lta ba yongs su rdzogs //",
    "NG0003:410": "bdag med phyogs cha mi 'byed pas //",
    "NG0003:411": "rang rgyal lta ba yongs su rdzogs //",
    "NG0003:412": "rang rig sems su ma grub pas //",
    "NG0003:413": "sems tsam lta ba yongs su rdzogs //",
    "NG0003:414": "bden pa gnyis su mi blta bas //",
    "NG0003:415": "dbu ma'i lta ba yongs su rdzogs //",
    "NG0003:416": "dag gsum rigs gsum bsgom med pas //",
    "NG0003:417": "kri ya'i lta ba yongs su rdzogs //",
    "NG0003:418": "mar spyod yar lta'i rtse gnyis med //",
    "NG0003:419": "u pa'i lta ba yongs su rdzogs //",
    "NG0003:420": "rigs lnga skye 'gag gnyis med pas //",
    "NG0003:421": "yo ga'i lta ba yongs su rdzogs //",
    "NG0003:422": "snang stong gnyis med mi bsgrub pas //",
    "NG0003:423": "ma ha'i lta ba yongs su rdzogs //",
    "NG0003:424": "dbyings dang ye shes gnyis med pas //",
    "NG0003:425": "a nu'i lta ba yongs su rdzogs //",
    "NG0003:426": "snang dang chos sku gnyis med pas //",
    "NG0003:427": "a ti'i lta ba yongs su rdzogs //",
    "NG0003:428": "ka dag ma dag gnyis med pas //",
    "NG0003:429": "spyi ti'i lta ba yongs su rdzogs //",
    "NG0003:430": "yang ti ming med mtha' grol du //",
    "NG0003:431": "brgyad khri bzhi stong ma 'dres rdzogs //",
    "NG0003:432": "zhes gsungs so //",
    "NG0003:433": "de yang dpe yi mtshon tsam bstan pa ni //",
    "NG0003:434": "gnam sa gnyis su dngos po'i chos rnams rdzogs //",
    "NG0003:435": "nam mkha'i cho 'phrul nam mkha'i ngang du rdzogs //",
    "NG0003:436": "rgya mtsho'i klong du rgya mtsho'i chos @#//",
    "NG0003:437": "rnams rdzogs //",
    "NG0003:438": "zhes gsungs so //",
    "NG0003:439": "nyi zla bkod pa'i rgyud las /",
    "NG0003:440": "rdzogs chen yang ti yo gar theg pa rim bcu rdzogs par bstan pa'i le'u ste bcu gnyis pa'o ///",
    "NG0003:441": "/ de nas kun gsal rig pa'i khye'u chung gis //",
    "NG0003:442": "skye med ka dag ston pa la //",
    "NG0003:443": "rdzogs chen yang ti yo ga yi //",
    "NG0003:444": "ma bsgrubs 'bras bu ji ltar 'thob //",
    "NG0003:445": "ces zhus pa dang */",
    "NG0003:446": "ston pas 'khor la bka' stsal pa //",
    "NG0003:447": "rdzogs chen yang ti'i 'bras bu la //",
    "NG0003:448": "thob dang ma thob gnyis med kyang *//",
    "NG0003:449": "re zhig brod pa skye phyir bshad //",
    "NG0003:450": "gong du 'bras bu bshad zin kyang *//",
    "NG0003:451": "mu mtha' yas pa'i 'bras bur bshad //",
    "NG0003:452": "gting mtha' grol ba'i 'bras bu yin //",
    "NG0003:453": "chos rnams zad sar skyol ba 'bras bu yin //",
    "NG0003:454": "snying po klong du gyur pa 'bras bu yin //",
    "NG0003:455": "skye med ka dag rtogs pa 'bras bu yin //",
    "NG0003:456": "dngos med zang ka rtogs pa 'bras bu yin //",
    "NG0003:457": "byar med blo 'das rtogs pa 'bras bu yin //",
    "NG0003:458": "ming med mtha' bral rtogs pa 'bras bu yin //",
    "NG0003:459": "rang byung rang la rtogs pa 'bras bu yin //",
    "NG0003:460": "rang dngas rang la rtogs pa 'bras bu yin //",
    "NG0003:461": "gzhi med skye med chos sku'i 'bras bu yin //",
    "NG0003:462": "'od gsal ka dag longs sku'i 'bras bu yin //",
    "NG0003:463": "dngos rnams dngos med sprul sku'i 'bras bu yin //",
    "NG0003:464": "sku gsum dbyer med don dam bden med thob //",
    "NG0003:465": "ci yang ma grub 'di ltar sangs rgyas so //",
    "NG0003:466": "zhes gsungs so //",
    "NG0003:467": "nyi zla bkod pa'i rgyud las /",
    "NG0003:468": "yang ti yo ga'i 'bras bu bstan pa'i le'u ste",
    "NG0003:469": "bcu gsum pa'o // // de nas kun rig gsal",
    "NG0003:470": "ba'i khye'u chung gis //",
    "NG0003:471": "skye med ka dag ston pa la //",
    "NG0003:472": "gong zhus don rnams de ltar na //",
    "NG0003:473": "mtshan dang gtad rgya gang la gtad //",
    "NG0003:474": "ces zhus pas /",
    "NG0003:475": "ston pas 'khor la bka' stsal pa //",
    "NG0003:476": "rgyud rnams kun gyi spyi rje spyi phud pas //",
    "NG0003:477": "dgu rtse spyi phud rgyud kyi rgyal por zung *//",
    "NG0003:478": "nyi zla bkod pas mun pa 'jom pa'i phyir //",
    "NG0003:479": "mun sel snang ba bkod pa'i rgyud du zung *//",
    "NG0003:480": "snang gsal nyi ma 'od gsal zla ba'i rgyud //",
    "NG0003:481": "snang ba 'od gsal dag pa bkod pa'i rgyud du zung *//",
    "NG0003:482": "mu med mtha' yas nam mkha'i mtha' mnyam phyir //",
    "NG0003:483": "nam mkha'i mtha' dang mnyam pa'i rgyud du zung *//",
    "NG0003:484": "nam mkha'i chos 'phrul sprin char bu yug sogs //",
    "NG0003:485": "nam mkha'i klong dang nam mkha'i mtha' dang mnyam //",
    "NG0003:486": "de phyir nam mkha'i mtha' dang mnyam pa'i rgyud du zung *//",
    "NG0003:487": "zhes mtshan bstan pa'i le'u ste bcu bzhi pa'o ///",
    "NG0003:488": "/ de nas kun rig gsal ba'i khye'u chung gis //",
    "NG0003:489": "rgyud 'di gang zag gang la gtad //",
    "NG0003:490": "ces zhus pas /",
    "NG0003:491": "ston pas 'khor la bka' stsal pa //",
    "NG0003:492": "ri bo'i blo la rgya mtsho'i thugs //",
    "NG0003:493": "nam mkha'i dgongs pa nyi zla'-i sems //",
    "NG0003:494": "ral gri'i shes rab spu gri'i blo //",
    "NG0003:495": "gla bring rgyud la shel sgong dam //",
    "NG0003:496": "bla ma la gus snying rje che //",
    "NG0003:497": "dam tshig gzhung bsrung rnam smin 'dzem //",
    "NG0003:498": "nga rgyal ser sna chung la gtong phod che //",
    "NG0003:499": "de la rgyud kyi @#//",
    "NG0003:500": "rgyal po gtad //",
    "NG0003:501": "dam nyams chos 'tshong sdig pa can //",
    "NG0003:502": "snod med rnams la ma sbyin cig / ces gdams so //",
    "NG0003:503": "nyi zla bkod pa'i rgyud las /",
    "NG0003:504": "rgyud gtad pa'i le'u ste bco lnga pa'o ///",
    "NG0003:505": "/ rgyud thams cad kyi spyi phud nyi zla bkod",
    "NG0003:506": "pa nam mkha'i mtha' dang mnyam pa'i rgyud rdzogs so",
    "NG0003:507": "// / rgya gar gyi slob dpon chen po pad ma 'byung gnas dang */",
    "NG0003:508": "bod kyi lots+tsha ba ska ba dpal brtsegs kyis bsgyur zhing gtan la phab pa'o //",
    "NG0003:509": "gter rgya /",
    "NG0003:510": "sbas rgya /"
}
{
    "T02D2695:3a-0": "@3a * // rgya gar skad du /",
    "T02D2695:3a-1": "a'arya aa nanta mu kha nirh'a ra dh'a ri n'i by'a khy'a nam k'a ri k'a /",
    "T02D2695:3a-2": "bod skad du /",
    "T02D2695:3a-3": "'phags pa sgo mtha' yas pa sgrub pa'i gzungs rnam par bshad pa'i tshig le'ur byas pa /",
    "T02D2695:3a-4": "'jam dpal gzhon nur gyur pa la phyag 'tshal lo //",
    "T02D2695:3a-5": "rdzogs pa'i sangs rgyas chos dang ni //",
    "T02D2695:3a-6": "dge 'dun la yang phyag 'tshal nas //",
    "T02D2695:3a-7": "mtha' yas sogs sgrub gzungs kyi don //",
    "T02D2695:3a-8": "mdor bsdus rnam par dbye bar bya //",
    "T02D2695:3a-9": "rdzogs pa'i sangs rgyas sras dang bcas pa shes bya kun gyi yang dag thugs chud pa'i //",
    "T02D2695:3a-10": "spyod yul zab mo'i gzungs 'di cig bdag 'dra nyon mongs blo zhan pa yis ga la lcogs //",
    "T02D2695:3a-11": "de ni gnas ma yin par shin tu mngon bzhin 'on kyang gzungs don rnam par dbye bya bar //",
    "T02D2695:3a-12": "bdag ni dad pas gus par bskul la gzhan dbang blo can bdag gis mi bya ci yang med //",
    "T02D2695:3b-0": "'jig rten ma lus yang @3b dag 'dod pa'i dngos po sgrub pa yi //",
    "T02D2695:3b-1": "mthu dang ldan pa ma yin dman zhing don kyang ma byas pa //",
    "T02D2695:3b-2": "bdag ni tshe rabs phyi ma la yang blun po 'di 'dra bar //",
    "T02D2695:3b-3": "'gyur du dogs phyir 'di yi lus ni rab tu dbye bar bya //",
    "T02D2695:3b-4": "gleng bslang ba dang gleng gzhi dang //",
    "T02D2695:3b-5": "'dus pa dang ni dgos pa la //",
    "T02D2695:3b-6": "yang dag brtags na don chen phyir //",
    "T02D2695:3b-7": "zhu ba la ni nan tan byas //",
    "T02D2695:3b-8": "don chen bas na thub pa la //",
    "T02D2695:3b-9": "rgya cher mkhyen par gsol ba dang //",
    "T02D2695:3b-10": "thub la gsol ba 'debs pa dang //",
    "T02D2695:3b-11": "dam bca' mngon du phyogs bya dang //",
    "T02D2695:3b-12": "sgrub dang gzungs kyi ngo bo dang //",
    "T02D2695:3b-13": "de la bstod dang phan yon dang //",
    "T02D2695:3b-14": "thob pa'i thabs dang phan yon dang //",
    "T02D2695:3b-15": "de ni sngon byung brjod pa dang //",
    "T02D2695:3b-16": "chos kyi rnam grangs che nyid dang //",
    "T02D2695:3b-17": "ming zhus pa dang bya ba gnyis //",
    "T02D2695:3b-18": "yi rangs pa dang bstan pa ste //",
    "T02D2695:3b-19": "'di la 'di ni mdor bsdus pa'o //",
    "T02D2695:3b-20": "bsgrub bya sgrub pa'i bye brag gis //",
    "T02D2695:3b-21": "gleng bslang rnam pa brgyad du bstan //",
    "T02D2695:3b-22": "mdor na 'di la bsgrub bya gsum //",
    "T02D2695:3b-23": "sgrub pa rnam pa lngar 'dod do //",
    "T02D2695:3b-24": "gleng gzhi thub pas gsungs pa 'di //",
    "T02D2695:3b-25": "de yis gdul ba'i dbang mdzad nas //",
    "T02D2695:3b-26": "rnam pa lnga dang ldan pa ste //",
    "T02D2695:3b-27": "phongs pa rnam pa gsum du 'dod //",
    "T02D2695:3b-28": "'di dag la sogs tshig gis ni //",
    "T02D2695:3b-29": "de dag byin gyis brlab par bstan//",
    "T02D2695:3b-30": "bdud gnyis de dag bcom pa yis //",
    "T02D2695:3b-31": "gdul ba la ni thugs brtse'i phyir //",
    "T02D2695:3b-32": "sprul pa'i skus ni mya ngan las //",
    "T02D2695:3b-33": "'da' bar 'dod kyi cig shos min //",
    "T02D2695:3b-34": "gtan du gnas pa'i rgyu ldan la //",
    "T02D2695:3b-35": "mya ngan 'da' bar yang mi rigs //",
    "T02D2695:3b-36": "rdzogs sangs rgyas kyi mthus bstan pas //",
    "T02D2695:3b-37": "ma bsgrims bsgrims dang bsgrims pa yis //",
    "T02D2695:3b-38": "'phyas su 'gyur ba bsal ba'i phyir //",
    "T02D2695:3b-39": "bsdu ba rnam pa gsum du gzhag / btsun par mi 'gyur bsal ba'i phyir //",
    "T02D2695:3b-40": "thub pas mngon du mdzad de //",
    "T02D2695:3b-41": "gus pa bskyed par bya ba'i phyir //",
    "T02D2695:3b-42": "gzhan dag sdud par byed du bcug / des 'dul dbang mdzad bcom ldan gyis //",
    "T02D2695:3b-43": "de gnyis mya ngan 'das par bstan //",
    "T02D2695:3b-44": "'dir ni de smos pa yi phyir //",
    "T02D2695:3b-45": "yang dag mya ngan 'das ma yin //",
    "T02D2695:3b-46": "bsdu ba gsum la sko ba dang //",
    "T02D2695:3b-47": "bsko bar bya ba'i bya ba dang //",
    "T02D2695:3b-48": "de yi 'bras bu go rims dag / bstan pa zad par 'dod pa yin //",
    "T02D2695:3b-49": "byang chub mchog gi rim yin la //",
    "T02D2695:4a-0": "@4a * // blo zhan bshes gnyen dman bsten pa //",
    "T02D2695:4a-1": "gang dag dman pa'i lam bsten pa //",
    "T02D2695:4a-2": "de dag rnam pa bzhi dag gis /",
    "T02D2695:4a-3": "mngon du phyogs par mdzad pa ma / mtha' dag kyang ni 'dus pa dang //",
    "T02D2695:4a-4": "che ba nyid ni rgyal bas bstan //",
    "T02D2695:4a-5": "gang zhig bsgrims te bsdu ba dang //",
    "T02D2695:4a-6": "gang yang bsgrim ni mi dgos la //",
    "T02D2695:4a-7": "'jig rten spyod pa'i tshul gyis 'jug / gang phyir de bzhin gshegs pa ni //",
    "T02D2695:4a-8": "skyon dang nyon mongs phung po bstsal //",
    "T02D2695:4a-9": "don kun yang dag mkhyen pa ste //",
    "T02D2695:4a-10": "de phyir rgyal ba zhu bar 'os //",
    "T02D2695:4a-11": "dad pas mos pa la sogs pas //",
    "T02D2695:4a-12": "gong nas gong du thob pa'i phyir //",
    "T02D2695:4a-13": "gdul bya'i bsam pa'i bye brag gis //",
    "T02D2695:4a-14": "don ni rnam lngar bstan pa yin //",
    "T02D2695:4a-15": "sdug bsngal la sogs yul rnams la //",
    "T02D2695:4a-16": "nem nur byed pa som nyid bstan //",
    "T02D2695:4a-17": "de spangs sa thob 'di yin par //",
    "T02D2695:4a-18": "'dir ni don gyis bstan pa yin //",
    "T02D2695:4a-19": "phyir mi ldog pa'i sa la ni //",
    "T02D2695:4a-20": "thob pa rnam pa gnyis su bstan //",
    "T02D2695:4a-21": "skye ba gcig gis thogs pa rnams //",
    "T02D2695:4a-22": "sa ni rten bzhis thob par 'gyur //",
    "T02D2695:4a-23": "spyod pa sbyin sogs pha rol phyin //",
    "T02D2695:4a-24": "tshogs kyis rnam pa gnyis su 'gyur //",
    "T02D2695:4a-25": "gsum ni bsod nams pha rol phyin //",
    "T02D2695:4a-26": "lhag ma ye shes cig shos gnyis //",
    "T02D2695:4a-27": "des gdul phyir ni gnas pa dang //",
    "T02D2695:4a-28": "bstan pa don yod mtshungs pa med /",
    "T02D2695:4a-29": "smon lam 'bras bu 'grub pa dang //",
    "T02D2695:4a-30": "dga' dgur zhing ni ston par byed //",
    "T02D2695:4a-31": "sems can la sogs rnam dag ni //",
    "T02D2695:4a-32": "sems can chos don gnyer dang zhing //",
    "T02D2695:4a-33": "rang bzhin bdag med mthong ba yin //",
    "T02D2695:4a-34": "de ni 'dod pa'i don grub byed //",
    "T02D2695:4a-35": "gdul bya rnams kyi bye brag gis //",
    "T02D2695:4a-36": "lus sogs yid du'ang bar gzhag / thams cad mkhyen pa'i yon tan gyis //",
    "T02D2695:4a-37": "tshogs kyi gzhi yang skye ba yin //",
    "T02D2695:4a-38": "gzungs ni rnam gsum gang gi phyir //",
    "T02D2695:4a-39": "tshig dang don dang gnyi ga 'dzin //",
    "T02D2695:4a-40": "legs pa las ni nyams pa na /",
    "T02D2695:4a-41": "'dzin par byed pas de phyir gsungs //",
    "T02D2695:4a-42": "bdag dang gzhan gyi don grub phyir /",
    "T02D2695:4a-43": "gzungs nyid sgo mo sgo yin no //",
    "T02D2695:4a-44": "de la 'jug pa de shes pa //",
    "T02D2695:4a-45": "de yang rnam bzhir bstan pa yin //",
    "T02D2695:4a-46": "zhu ba 'di ni mdor bstan //",
    "T02D2695:4a-47": "byang chub sems dpa' kun la yang //",
    "T02D2695:4a-48": "gang la ji snyed 'os pa yin pa /",
    "T02D2695:4a-49": "de la de snyed 'gyur ba yin //",
    "T02D2695:4a-50": "zhu ba'i 'bras bu blo ldan gyis //",
    "T02D2695:4a-51": "zhu ba nyid du rab tu gsungs /",
    "T02D2695:4b-0": "@4b yang na 'bras dang tha dad par //",
    "T02D2695:4b-1": "sgro btags zhu ba nyid du gsungs //",
    "T02D2695:4b-2": "tshig dang don dang gnyi ga dang //",
    "T02D2695:4b-3": "thos sogs shes pa'i bye brag dang //",
    "T02D2695:4b-4": "mngon sum rjes dpag rnam gnyis kyis //",
    "T02D2695:4b-5": "rnam par dag pas rnam gsum mo //",
    "T02D2695:4b-6": "spyod pa pha rol phyin bcu dang /",
    "T02D2695:4b-7": "yang na ston nyid skyon med nyid //",
    "T02D2695:4b-8": "de yi dag pas thob pas na //",
    "T02D2695:4b-9": "thams cad mkhyen pa'i go 'phang thob //",
    "T02D2695:4b-10": "snod ni khas phub rdol ba dang //",
    "T02D2695:4b-11": "mi gtsang ba yi gnyen por ram //",
    "T02D2695:4b-12": "gzu ba la sogs yon tan ldan //",
    "T02D2695:4b-13": "khyod kyis nyon la gzhan bu min //",
    "T02D2695:4b-14": "gang phyir tshad ma ldan pas na //",
    "T02D2695:4b-15": "thog ma bar dang tha mar dge / chung ngu 'bring dang chen po yi //",
    "T02D2695:4b-16": "nyes pa rnams ni zad byed dang //",
    "T02D2695:4b-17": "tshig 'bru don dang gnyi ga shes //",
    "T02D2695:4b-18": "mngon sum la sogs mi 'gal ba //",
    "T02D2695:4b-19": "thos la sogs pas blo bskyed dang /",
    "T02D2695:4b-20": "bdag sogs 'byor ba'i rgyu yin phyir //",
    "T02D2695:4b-21": "don gsol zhal gyis bzhes pas na //",
    "T02D2695:4b-22": "de yis bdag nyid gsol bar phyogs /",
    "T02D2695:4b-23": "thub pa sems can don mkhyen phyir //",
    "T02D2695:4b-24": "'dir ni bsrung ba la sogs gsungs //",
    "T02D2695:4b-25": "yang dag tu na chos ldan //",
    "T02D2695:4b-26": "dngos po'i ngo bo khas mi len //",
    "T02D2695:4b-27": "rkyen la rag las 'byung phyir te //",
    "T02D2695:4b-28": "sgyu ma rmi lam smig rgyu bzhin //",
    "T02D2695:4b-29": "dgag par bya ba med pas na //",
    "T02D2695:4b-30": "yang dag tu na bdag med mngon //",
    "T02D2695:4b-31": "yang dag mkhyen te chos rnams kun //",
    "T02D2695:4b-32": "thams cad dngos por 'dzin mi mdzad //",
    "T02D2695:4b-33": "tshad ma ldan pa ma yin pas //",
    "T02D2695:4b-34": "yod med la sogs mtshan nyid du //",
    "T02D2695:4b-35": "de ni chos kun khas mi len //",
    "T02D2695:4b-36": "de phyir mkhas pa 'dzin mi byed //",
    "T02D2695:4b-37": "de phyir de ni stong pa min //",
    "T02D2695:4b-38": "mi stong ma yin yod med min //",
    "T02D2695:4b-39": "mi skye ma yin skye min zhes /",
    "T02D2695:4b-40": "bya ba la sogs bcom ldan gsungs //",
    "T02D2695:4b-41": "bsam gtan gyi ni lam 'di yis //",
    "T02D2695:4b-42": "gsang sngags tshig rnams bsams na ni //",
    "T02D2695:4b-43": "'bras bu rdzogs par 'thob 'gyur gyi //",
    "T02D2695:4b-44": "'dod pa nyi tshes de lta min //",
    "T02D2695:4b-45": "tshig rnams re re'i rnal 'byor la //",
    "T02D2695:4b-46": "mngon du phyogs par byed bzhin du /",
    "T02D2695:4b-47": "gsang sngags ran par brjod bya ste //",
    "T02D2695:4b-48": "de phyir 'dir ni tshig smras so //",
    "T02D2695:4b-49": "yi ge re re bsam pa yi //",
    "T02D2695:4b-50": "rnal 'byor sus kyang mi nus te //",
    "T02D2695:4b-51": "tshig re nas ni nges par yang //",
    "T02D2695:4b-52": "brjod par bya bas de smos so //",
    "T02D2695:4b-53": "rnal 'byor med pa'i gsang sngags 'dri //",
    "T02D2695:4b-54": "de ltar 'bras bu ston mi 'gyur //",
    "T02D2695:5a-0": "gsang @5a * //",
    "T02D2695:5a-1": "sngags tshig ni gsang sngags te //",
    "T02D2695:5a-2": "de phyir rnal 'byor med mi bya //",
    "T02D2695:5a-3": "gsungs pa'i ming ni 'dogs pa dang //",
    "T02D2695:5a-4": "thob pa'i thabs ni bstan pa dang //",
    "T02D2695:5a-5": "des zhes bya ba sogs tshig gis //",
    "T02D2695:5a-6": "gzungs ni 'og nas 'byung ba nyid //",
    "T02D2695:5a-7": "'di zhes gsungs pa brjod bya yin //",
    "T02D2695:5a-8": "'dzin pa don las bzhed pa yin //",
    "T02D2695:5a-9": "rlom sems mngon par zhen pa ste //",
    "T02D2695:5a-10": "ma dmigs phyir na de 'dir med //",
    "T02D2695:5a-11": "mi sdug ma yin gnyi gar sdug / sdug pa de yang rnam gnyis 'dod //",
    "T02D2695:5a-12": "chos rnams thams cad thub pa yis //",
    "T02D2695:5a-13": "rnam pa bzhir ni bsdu ba mdzad //",
    "T02D2695:5a-14": "gnod sems gti mug 'dod chags rnams //",
    "T02D2695:5a-15": "de yi sgo nas 'byung phyir ro //",
    "T02D2695:5a-16": "spang ba'i thabs ni bsgrub pa'i phyir //",
    "T02D2695:5a-17": "de dag dngos po med par bstan //",
    "T02D2695:5a-18": "'di la thob bya rnams thob dang //",
    "T02D2695:5a-19": "de dag nyid ni bsgom pa dang //",
    "T02D2695:5a-20": "spang bya rnams ni spang ba dang //",
    "T02D2695:5a-21": "'phel ba thams cad yin par bzhed //",
    "T02D2695:5a-22": "de phyir rnal 'byor can de ni //",
    "T02D2695:5a-23": "thos bsam la sogs byung ba yi //",
    "T02D2695:5a-24": "shes pa rnams kyis nam du yang //",
    "T02D2695:5a-25": "'dus byas 'dus ma byas kyi chos //",
    "T02D2695:5a-26": "de dag thob sogs sbyor mi byed //",
    "T02D2695:5a-27": "yang na chung 'bring chen po yi //",
    "T02D2695:5a-28": "sbyor ba rnams kyis sbyor mi byed //",
    "T02D2695:5a-29": "de bzhin zag bcas slob sogs kyi //",
    "T02D2695:5a-30": "lam rnams kyis kyang sbyor mi byed rgyu dang rkyen nam chags sogs kyi //",
    "T02D2695:5a-31": "bag nyal rnams dang ldan de dag /'dir ni mtshungs ldan shes bya ste //",
    "T02D2695:5a-32": "bzlog pa las ni ldan pa min //",
    "T02D2695:5a-33": "rnam pa med pa'i shes pa yis //",
    "T02D2695:5a-34": "yul la 'dzin par mi rung ngo //",
    "T02D2695:5a-35": "rnam pa tshad ma min phyir dang //",
    "T02D2695:5a-36": "mi rung phyir na cig shos min //",
    "T02D2695:5a-37": "lus dang lus med 'phel ba de //",
    "T02D2695:5a-38": "rdzas dang rdzas med rnam pa gnyis //",
    "T02D2695:5a-39": "ltos par gnas pa'i ngo bo'i phyir //",
    "T02D2695:5a-40": "mi mthun pa dang lhan cig bshad //",
    "T02D2695:5a-41": "yang dag tu na sku gnyis kyi //",
    "T02D2695:5a-42": "rang bzhin ma mthong gang yin pa //",
    "T02D2695:5a-43": "de nyid sangs rgyas rjes dran te //",
    "T02D2695:5a-44": "rtog pa thams cad sel ba yin //",
    "T02D2695:5a-45": "rkyen la rag las 'byung ba'i phyir //",
    "T02D2695:5a-46": "sgyu ma bzhin du gang ma skyes //",
    "T02D2695:5a-47": "bden par bsams na gzugs la sogs //",
    "T02D2695:5a-48": "de ni de bzhin gshegs ma yin //",
    "T02D2695:5a-49": "dgag par bya ba med pas na //",
    "T02D2695:5a-50": "yang dag tu na dgag med mngon //",
    "T02D2695:5a-51": "de phyir brtags na gzugs med sogs //",
    "T02D2695:5a-52": "de ni de bzhin gshegs ma yin //",
    "T02D2695:5b-0": "des na gnyi ga ma yin @5b dang //",
    "T02D2695:5b-1": "cig shos de dag bkag shes bya //",
    "T02D2695:5b-2": "de yi phyir na de gnyis de //",
    "T02D2695:5b-3": "so sor dgag pa ma mdzad do //",
    "T02D2695:5b-4": "de ltar rnam rtog med gyur na //",
    "T02D2695:5b-5": "chos kyi sku ni mthong ba ste //",
    "T02D2695:5b-6": "sangs rgyas rjes dran kun mkhyen gyi //",
    "T02D2695:5b-7": "yon tan phun sum tshogs pa'i gzhi //",
    "T02D2695:5b-8": "longs spyod rdzogs par mdzad pa'i sku //",
    "T02D2695:5b-9": "rnam pa nyi shus bshad pa yin //",
    "T02D2695:5b-10": "cig shos bco brgyad shes par bya //",
    "T02D2695:5b-11": "'dir ni de gnyis 'phrin las bzhi //",
    "T02D2695:5b-12": "de yi mdzad pa'i 'bras bu drug / de dngos rnam gnyis rgyu rnams bdun //",
    "T02D2695:5b-13": "mnyam pa nyid la gnas nas su //",
    "T02D2695:5b-14": "de dag la ni bsgom par bya //",
    "T02D2695:5b-15": "yang na longs spyod rdzogs pa'i sku //",
    "T02D2695:5b-16": "rgyu dang bcas dang 'bras bur bcas //",
    "T02D2695:5b-17": "yang dag tu na gang ma mthong //",
    "T02D2695:5b-18": "de ni sangs rgyas rjes su dran //",
    "T02D2695:5b-19": "longs spyod rdzogs pa nyi shu ste /",
    "T02D2695:5b-20": "'bras bu nyi shu gnyis su bzhed //",
    "T02D2695:5b-21": "de yi rgyu ni bco lnga ste //",
    "T02D2695:5b-22": "gang gi phyir ni nan tan byed //",
    "T02D2695:5b-23": "ji ltar gang la bye brag gis //",
    "T02D2695:5b-24": "zag bcas cig shos bye brag gis //",
    "T02D2695:5b-25": "bya ba rnam gnyis shes par bya //",
    "T02D2695:5b-26": "lhag ma dag ni sngar bshad bzhin //",
    "T02D2695:5b-27": "sar pa 'jug pa'i rgyu nyid yin //",
    "T02D2695:5b-28": "gang tshe de las ma thob ba //",
    "T02D2695:5b-29": "sangs rgyas nyid du gcig tu nges //",
    "T02D2695:5b-30": "sangs rgyas nyid kyi sa thob la //",
    "T02D2695:5b-31": "gnas skabs dag ni thams cad du //",
    "T02D2695:5b-32": "bdud kyi las ni rnam spong na //",
    "T02D2695:5b-33": "gzungs kyi sa thob par mi 'gyur gang //",
    "T02D2695:5b-34": "thob bya gzhan ni ci zhig yod //",
    "T02D2695:5b-35": "yang na dad pas mos la sogs //",
    "T02D2695:5b-36": "dbang du mdzad de go rims bzhin //",
    "T02D2695:5b-37": "ming rnams lnga po 'di dag ni //",
    "T02D2695:5b-38": "don dang mthun par gsungs pa yin //",
    "T02D2695:5b-39": "'bras bu yang dag bstan pas kyang //",
    "T02D2695:5b-40": "'dul ba rnams ni 'jug 'gyur te //",
    "T02D2695:5b-41": "de yi phyir na thub pa yis //",
    "T02D2695:5b-42": "thugs rjes phan yon yang dag gsungs //",
    "T02D2695:5b-43": "chos dang dad pas rjes 'brang ba'i //",
    "T02D2695:5b-44": "dbang mdzad 'di yi phan yon gnyis //",
    "T02D2695:5b-45": "rgyal bas gsungs te snga ma snga //",
    "T02D2695:5b-46": "phyi ma po ni phyi ma yin //",
    "T02D2695:5b-47": "yang na phan yon gnyis ka yang //",
    "T02D2695:5b-48": "chos dang dad pas rjes 'brangs pa'i //",
    "T02D2695:5b-49": "phyi ma snga ma'i btags pa yin //",
    "T02D2695:5b-50": "phyi ma yi ni gnyis ka dngos //",
    "T02D2695:5b-51": "stobs dang pha rol phyi nas dang //",
    "T02D2695:5b-52": "mi 'jigs yon tan la sogs pa //",
    "T02D2695:5b-53": "rnam thar sgo dang mngon shes dang //",
    "T02D2695:5b-54": "gzungs sgor bcas pa mtha' yas sam //",
    "T02D2695:5b-55": "de dag mtha' yas thabs rnams kyi /",
    "T02D2695:6a-0": "@6a * // bsgrub par bya ba gang yin pa //",
    "T02D2695:6a-1": "de phyir mtha' yas sogs sgrub pa'i //",
    "T02D2695:6a-2": "gzungs zhes bya bar bsgrags pa yin //",
    "T02D2695:6a-3": "'dir ni don gyi gzungs yin pa'am //",
    "T02D2695:6a-4": "yang na gzungs don ston pa yin //",
    "T02D2695:6a-5": "yi ge tshogs ni 'di nyid la //",
    "T02D2695:6a-6": "gzungs zhes bya bar dgongs pa yin //",
    "T02D2695:6a-7": "thos sogs las byung shes pa rnams //",
    "T02D2695:6a-8": "chung dang 'bring la sogs ldan pa //",
    "T02D2695:6a-9": "gzungs kyi don ni thob 'gyur nas //",
    "T02D2695:6a-10": "byang chub sems dpar 'gyur ba gang //",
    "T02D2695:6a-11": "de dag phyir mi ldog nyid du //",
    "T02D2695:6a-12": "mtshungs de dus ni tha dad do //",
    "T02D2695:6a-13": "byang chub myur ba nyid gsungs dang //",
    "T02D2695:6a-14": "de ni gzhan la ltos te dgongs //",
    "T02D2695:6a-15": "dmigs pa thams cad yod min pa //",
    "T02D2695:6a-16": "'dir ni dmigs pa med par bsgrags //",
    "T02D2695:6a-17": "dmigs pa yod pa ma yin phyir //",
    "T02D2695:6a-18": "dmigs pa med pa'ang rigs ldan min //",
    "T02D2695:6a-19": "gang tshe 'di la dmigs med pa'i //",
    "T02D2695:6a-20": "spyod pa chen po yod gyur na //",
    "T02D2695:6a-21": "de nyid yang dag shes de'i phyir //",
    "T02D2695:6a-22": "de las mi 'grub ci zhig yod //",
    "T02D2695:6a-23": "khyod kyis nyes pa ma lus pa //",
    "T02D2695:6a-24": "spong ba sangs rgyas rjes dran nyid //",
    "T02D2695:6a-25": "de yi gnyen po yin pas na //",
    "T02D2695:6a-26": "de phyir ci bder bsgom par gyis //",
    "T02D2695:6a-27": "'khor gsum rnam par dag pa'i phyir //",
    "T02D2695:6a-28": "sbyin pa la sogs mchog dang ldan //",
    "T02D2695:6a-29": "yang dag rdzogs pa'i byang chub rgyu'i //",
    "T02D2695:6a-30": "khyad par 'di las thos par 'gyur //",
    "T02D2695:6a-31": "'dir ni thub pa'i dbang po yis //",
    "T02D2695:6a-32": "yi ge'i don dang gnyi ga yi //",
    "T02D2695:6a-33": "gzungs kyi phan yon bka' stsal te //",
    "T02D2695:6a-34": "ci rigs par ni sbyar bar zad //",
    "T02D2695:6a-35": "yang na phan yon thams cad kyang //",
    "T02D2695:6a-36": "gzungs rnams kun la bshad bya ste //",
    "T02D2695:6a-37": "kha cig dag ni dus gzhan las //",
    "T02D2695:6a-38": "dgongs pa tsam du zad pa yin //",
    "T02D2695:6a-39": "mnyam nyid ces bya dus dang don //",
    "T02D2695:6a-40": "gang zag gzhan zhes bya ba yi //",
    "T02D2695:6a-41": "dgongs pa rnams kyis thub pa'i gsung //",
    "T02D2695:6a-42": "ci rigs par ni rtogs par bya //",
    "T02D2695:6a-43": "gzungs zhes bya 'dir kha cig tu //",
    "T02D2695:6a-44": "mgon po thugs rje can gyis ni //",
    "T02D2695:6a-45": "gzungs zhes pa ni chen po yi //",
    "T02D2695:6a-46": "chen po'ang yin par bka' stsal to //",
    "T02D2695:6a-47": "gsang sngags tshig ni snga ma yis //",
    "T02D2695:6a-48": "bsrung ba'i cho ga 'di byas la //",
    "T02D2695:6a-49": "gtsang mas 'du dang chags spangs shing //",
    "T02D2695:6a-50": "lus kyi 'du 'dzi spang bya ste //",
    "T02D2695:6a-51": "de ni rtog pa'i dra ba yi //",
    "T02D2695:6a-52": "rgyun rnams ma lus spangs na ni //",
    "T02D2695:6a-53": "sangs rgyas rjes su dran pa tsam //",
    "T02D2695:6b-0": "rab tu bsgom pa @6b gus byas las //",
    "T02D2695:6b-1": "sems ni rtse gcig byas nas su //",
    "T02D2695:6b-2": "sangs rgyas rjes su dran pa ni //",
    "T02D2695:6b-3": "de ni cho ga bzhin du sgom //",
    "T02D2695:6b-4": "skyo bar gyur na blo can gyis //",
    "T02D2695:6b-5": "der gnas sems kyis dus bstud do //",
    "T02D2695:6b-6": "blo can de ltar sgom byed pa //",
    "T02D2695:6b-7": "de la zhag bdun tha mar ni //",
    "T02D2695:6b-8": "sangs rgyas bye ba brgyad cu rnams /",
    "T02D2695:6b-9": "de yi 'og tu gzungs sbyin mdzad //",
    "T02D2695:6b-10": "gsang sngags tshig ni re re zhing //",
    "T02D2695:6b-11": "sangs rgyas bye bas byin brlabs pa //",
    "T02D2695:6b-12": "des kyang sngar ni de dag gis //",
    "T02D2695:6b-13": "bzlas nas bsrung sogs phun tshogs byas //",
    "T02D2695:6b-14": "de phyir sangs rgyas bye ba ni //",
    "T02D2695:6b-15": "brgyad cus de la gzungs sbyin mdzad //",
    "T02D2695:6b-16": "yang na dgu bcu las thos ltar //",
    "T02D2695:6b-17": "bsgoms mthu de ni 'di 'dra'o //",
    "T02D2695:6b-18": "gzungs sogs bsam pa bsam bya yin //",
    "T02D2695:6b-19": "gzungs med sogs pa bsam bya min //",
    "T02D2695:6b-20": "yang na sprul pa bsam bya yin //",
    "T02D2695:6b-21": "longs spyod rdzogs pa bsam bya min //",
    "T02D2695:6b-22": "yang na bsam bya bsam bya min //",
    "T02D2695:6b-23": "dngos bsam bsam bya bsam bya min //",
    "T02D2695:6b-24": "gzod nas ma skyes pas med phyir //",
    "T02D2695:6b-25": "bsam pa de dag bsam mi bya //",
    "T02D2695:6b-26": "chos dbyings soms shig de la yang //",
    "T02D2695:6b-27": "log par bsam par mi bya'o //",
    "T02D2695:6b-28": "de ltar zhag bdun sems na ni //",
    "T02D2695:6b-29": "de yi 'og tu gzungs thob 'gyur //",
    "T02D2695:6b-30": "blo ldan ci 'dra gang du dang //",
    "T02D2695:6b-31": "ji ltar gnas dang gang bsgoms dang //",
    "T02D2695:6b-32": "gang byas pas ni thob 'gyur ba //",
    "T02D2695:6b-33": "de ni bzhi pa rnams kyis bstan //",
    "T02D2695:6b-34": "khrims ldan de yi mi mthun phyogs //",
    "T02D2695:6b-35": "gnyis grol de yi 'phel byed ldan //",
    "T02D2695:6b-36": "nyes pa dang ni phan yon rnams //",
    "T02D2695:6b-37": "bstan pas de la 'dzud par byed //",
    "T02D2695:6b-38": "sngar bstan pa yi don nyid ni //",
    "T02D2695:6b-39": "chos kyi rjes 'brangs ched du ste //",
    "T02D2695:6b-40": "rigs pa phan yon bye brag gis //",
    "T02D2695:6b-41": "tshigs bcad rnams kyis yang bstan to //",
    "T02D2695:6b-42": "dgon sogs gnas shing zab mo la //",
    "T02D2695:6b-43": "chos rnams la ni legs par spyod //",
    "T02D2695:6b-44": "rnyed dang bkur sti tshigs bcad la //",
    "T02D2695:6b-45": "lhag par chags med brtul zhugs can //",
    "T02D2695:6b-46": "rtag tu sdug pa'i dngos po kun //",
    "T02D2695:6b-47": "'bras bu la ni mi lta'am //",
    "T02D2695:6b-48": "'dzin med sems kyis gtong byed pas //",
    "T02D2695:6b-49": "gzungs 'di thob par 'gyur ba yin //",
    "T02D2695:6b-50": "dang po gnas yin de nas las //",
    "T02D2695:6b-51": "de nas rnyed sogs tshol ba spong //",
    "T02D2695:6b-52": "der yang ma zad thams cad la //",
    "T02D2695:6b-53": "mi lta bar yang gtong bar byed //",
    "T02D2695:7a-0": "don gcig @7a * //",
    "T02D2695:7a-1": "rtogs nas kun shes na //",
    "T02D2695:7a-2": "brgyad ces bya bas ci zhig bya //",
    "T02D2695:7a-3": "yi ge so so'i don shes na //",
    "T02D2695:7a-4": "'di yang ha cang nyungs pa yin //",
    "T02D2695:7a-5": "bstan bya ston pa nyen pa yin //",
    "T02D2695:7a-6": "ngo bo de nyid rnam gsum bstan //",
    "T02D2695:7a-7": "brgya las bstan bya gang yin de //",
    "T02D2695:7a-8": "rnam gnyis thams cad rnam pa gcig /",
    "T02D2695:7a-9": "yi ge 'bru brgyad 'di dag ni //",
    "T02D2695:7a-10": "byang chub sems dpa' mkhas ldan pa //",
    "T02D2695:7a-11": "brgyad po dag gi ting 'dzin rnams //",
    "T02D2695:7a-12": "smos pa yin par thub pas gsungs //",
    "T02D2695:7a-13": "de yi don ni bsgoms pa la //",
    "T02D2695:7a-14": "de kun mngon du phyogs par gnas //",
    "T02D2695:7a-15": "gzungs ni thob par bya ba'i phyir //",
    "T02D2695:7a-16": "kun du brtson par rab tu byed //",
    "T02D2695:7a-17": "byang chub sems dpa' rnams dang ni //",
    "T02D2695:7a-18": "sangs rgyas rnams dang gnod sbyin rnams //",
    "T02D2695:7a-19": "rim bzhin bkod pa'i dkyil 'khor 'di //",
    "T02D2695:7a-20": "rmi lam du ni bstan pa yin //",
    "T02D2695:7a-21": "padma'i rgyal po dkar po zhig /'dab ma brgyad pa yid du 'ong //",
    "T02D2695:7a-22": "de dbus thub pa mtshungs med pa //",
    "T02D2695:7a-23": "bum pa dang ni bcas par gzhag /'dab brgyad dag la thub pa'i sras //",
    "T02D2695:7a-24": "rnam par snad byed sogs brgyad kun //",
    "T02D2695:7a-25": "thub pa dang ni rang rang gi //",
    "T02D2695:7a-26": "yi ge sa bon ldan par dgod //",
    "T02D2695:7a-27": "'dab ma rnams kyi bar dag tu //",
    "T02D2695:7a-28": "gnod sbyin brgyad gzhag cho ga gcig / cho ga gzhan yang de bzhin du //",
    "T02D2695:7a-29": "tshon phye sna lngas gru bzhir bri //",
    "T02D2695:7a-30": "mkhas pas de dbus thub pa ni //",
    "T02D2695:7a-31": "padma dkar po 'dab brgyad la //",
    "T02D2695:7a-32": "bum pa chus bkang ldan par gzhag / de bzhin thub sras de dag kyang //",
    "T02D2695:7a-33": "padma gdan bcas chu bum bcas //",
    "T02D2695:7a-34": "phyogs bzhi dag tu gnyis gnyis dgod //",
    "T02D2695:7a-35": "phyogs kun byang chub sems dpa' yi //",
    "T02D2695:7a-36": "bar du gnod sbyin de dag dgod //",
    "T02D2695:7a-37": "dkar po'i stan la 'khod rnams so //",
    "T02D2695:7a-38": "slob ma gtsang ma yon tan can //",
    "T02D2695:7a-39": "gzungs bsgoms rnal 'byor grub 'dod la //",
    "T02D2695:7a-40": "bum pa de dag gis dbang bskur //",
    "T02D2695:7a-41": "de ltar rmi lam bstan pa yin //",
    "T02D2695:7a-42": "cho ga bdag gis gsal brjod la //",
    "T02D2695:7a-43": "bdag nyid legs dran bya phyir gyis //",
    "T02D2695:7a-44": "mngon pa'i nga rgyal cung zad med //",
    "T02D2695:7a-45": "dam pa'i don du stong pa dang //",
    "T02D2695:7a-46": "stong min la sogs chos rnams kun //",
    "T02D2695:7a-47": "ngo bo nyid med rnam shes pa //",
    "T02D2695:7a-48": "khong du chud phyir dang por bzhed //",
    "T02D2695:7a-49": "longs spyod rdzogs pa'i sku dang ni //",
    "T02D2695:7a-50": "sprul pa'i sku gnyis las skur bstan //",
    "T02D2695:7b-0": "de gnyis 'jig rten don @7b 'byor pa //",
    "T02D2695:7b-1": "ma lus phyir ni mdzad phyir ro //",
    "T02D2695:7b-2": "kun rdzob tu dang don dam par //",
    "T02D2695:7b-3": "mtshan dang mtshan med la sogs pa'i //",
    "T02D2695:7b-4": "sku gnyis rnam par shes pa ni //",
    "T02D2695:7b-5": "khong du chud phyir gzhan du bzhed //",
    "T02D2695:7b-6": "byis pa dang ni mkhas pa'i chos //",
    "T02D2695:7b-7": "dri ma can dang dri ma med //",
    "T02D2695:7b-8": "mi stong min sogs stong min sogs //",
    "T02D2695:7b-9": "ji bzhin gnyis ni bstan pa yin //",
    "T02D2695:7b-10": "de yi 'jug par rnam par shes //",
    "T02D2695:7b-11": "khong du chud pa mngon sum byed //",
    "T02D2695:7b-12": "gsum pa 'di ni mkhas pa yis //",
    "T02D2695:7b-13": "de lta bur ni shes par bya //",
    "T02D2695:7b-14": "skye sogs skye ba med sogs kyis //",
    "T02D2695:7b-15": "'jug pa skye ba med pa dang //",
    "T02D2695:7b-16": "'gag med shes pa gang yin de //",
    "T02D2695:7b-17": "khong du chud phyir gzhan du bzhed //",
    "T02D2695:7b-18": "snga ma ji ltar snang bar te //",
    "T02D2695:7b-19": "phyi ma dam pa'i don du yin //",
    "T02D2695:7b-20": "de ltar gang gang don shes pa //",
    "T02D2695:7b-21": "khong du chud phyir lnga par bzhed //",
    "T02D2695:7b-22": "yang na yang dag mi snang phyir //",
    "T02D2695:7b-23": "de gnyis ngo bo nyid med nyid //",
    "T02D2695:7b-24": "de ltar yang dag don shes pa //",
    "T02D2695:7b-25": "khong du chud phyir lnga par bzhed //",
    "T02D2695:7b-26": "gzungs kyi chos kyi rnam grangs kyi //",
    "T02D2695:7b-27": "stong pa nyid la sogs pa yi //",
    "T02D2695:7b-28": "chos kyi dbyings ni 'di shes pa //",
    "T02D2695:7b-29": "rtogs phyir drug pa 'dir bzhed do //",
    "T02D2695:7b-30": "yang na gzungs chos rnam grangs kyis //",
    "T02D2695:7b-31": "stong pa nyid la sogs pa nyid //",
    "T02D2695:7b-32": "chos dbyings yin par rnam shes pa //",
    "T02D2695:7b-33": "khong du chud phyir drug par bzhed //",
    "T02D2695:7b-34": "ngo bo nyid sogs rnam rtog pa //",
    "T02D2695:7b-35": "spang ba'i thabs ni gdul rnams la //",
    "T02D2695:7b-36": "bstan par bya phyir mgon rnams kyis //",
    "T02D2695:7b-37": "stong nyid la sogs bstan pa mdzad //",
    "T02D2695:7b-38": "zhi gnas la sogs nyid yin zhes //",
    "T02D2695:7b-39": "chos rnams thams cad mdor sdud de //",
    "T02D2695:7b-40": "de dag de bzhin nyid shes pa //",
    "T02D2695:7b-41": "khong du chud phyir bdun par bzhed //",
    "T02D2695:7b-42": "kun rdzob tu ni chos rnams kun //",
    "T02D2695:7b-43": "skad cig pa gang de dag ni //",
    "T02D2695:7b-44": "gzod nas zhi phyir don dam du //",
    "T02D2695:7b-45": "zad med la sogs bye brag bstan //",
    "T02D2695:7b-46": "mngon zhen rnam gsum spang pa'i phyir //",
    "T02D2695:7b-47": "zad med la sogs bye brag gam //",
    "T02D2695:7b-48": "yang na khams kyi bye brag gis //",
    "T02D2695:7b-49": "rnam pa gsum du gsungs pa yin //",
    "T02D2695:7b-50": "chos kun mya ngan 'das pa gang //",
    "T02D2695:7b-51": "de 'dir de bzhin nyid du bstan //",
    "T02D2695:7b-52": "de la 'jug pa rtogs pa ste //",
    "T02D2695:7b-53": "de rtogs phyir na brgyad par bzhed //",
    "T02D2695:7b-54": "des ni bsod nams skyed pa na //",
    "T02D2695:7b-55": "gzungs sam yang na yi ge yi //",
    "T02D2695:7b-56": "don la gang gis 'jug 'gyur ba //",
    "T02D2695:7b-57": "don rtogs de ni gsum du bstan //",
    "T02D2695:8a-0": "@8a * // thos par 'dod pas nyin re zhing //",
    "T02D2695:8a-1": "lhag par rjes su dran par byed //",
    "T02D2695:8a-2": "gzungs ni bsod nams chung ngu yis //",
    "T02D2695:8a-3": "shin tu thos par mi 'gyur ro //",
    "T02D2695:8a-4": "bye brag la ni dgongs pa'i phyir //",
    "T02D2695:8a-5": "brtson pa yi ni tshig kyang gsungs //",
    "T02D2695:8a-6": "de phyir khrus sogs sngar byas la //",
    "T02D2695:8a-7": "klog pa la sogs de dag bya //",
    "T02D2695:8a-8": "de ni sbyin pa la sogs la //",
    "T02D2695:8a-9": "rtag tu yang dag dga' sogs dang //",
    "T02D2695:8a-10": "de ni bdag med la 'jug bya //",
    "T02D2695:8a-11": "yang na de dag nyid la 'jug / gzungs kyi chos kyi rnam grangs la //",
    "T02D2695:8a-12": "zhugs pa dag la sogs pa de //",
    "T02D2695:8a-13": "yang dag dga' ba la sogs bya //",
    "T02D2695:8a-14": "yang na gzungs la gzhug par bya //",
    "T02D2695:8a-15": "don ni sngar yang bshad mod kyi //",
    "T02D2695:8a-16": "chos kyi rjes su 'brang ba'i phyir //",
    "T02D2695:8a-17": "rigs pa phan yon bye brag gis //",
    "T02D2695:8a-18": "tshigs su bcad pa gnyis kyis bstan //",
    "T02D2695:8a-19": "gzungs la brtson pa'i rnal 'byor pa //",
    "T02D2695:8a-20": "thob bya ma thob bar du yang //",
    "T02D2695:8a-21": "phan yon rnam pa bzhi po dag / bzhi po gsum gyis thob par 'gyur //",
    "T02D2695:8a-22": "sngon 'byung ba ni mdor bsdu na //",
    "T02D2695:8a-23": "rnam pa dgur ni bstan par mdzad //",
    "T02D2695:8a-24": "der yang so sor dbye ba ni //",
    "T02D2695:8a-25": "rnam pa mang po'i dbye ba yod //",
    "T02D2695:8a-26": "chags bral slob dang mi slob dang //",
    "T02D2695:8a-27": "bse ru la sogs rgyal ba'i sras //",
    "T02D2695:8a-28": "de dag gis shes lam las 'das //",
    "T02D2695:8a-29": "grangs med la sogs bstan pa yin //",
    "T02D2695:8a-30": "gzhal bya'i dngos po bye brag dag / go byed grangs dang bstod gzhal dang //",
    "T02D2695:8a-31": "kun nas gzhal dang tshad ces bya //",
    "T02D2695:8a-32": "de dag med phyir de skad bstan //",
    "T02D2695:8a-33": "snga ma snga ma sgrub pa yi //",
    "T02D2695:8a-34": "gtan tshigs phyi ma phyi ma yin //",
    "T02D2695:8a-35": "yang na la la sngar ma thos //",
    "T02D2695:8a-36": "gang yang rung bas don de ston //",
    "T02D2695:8a-37": "gdul bya'i don ni rab sgrub phyir //",
    "T02D2695:8a-38": "ye shes spangs pa'i rang bzhin nyid //",
    "T02D2695:8a-39": "ci 'dra de ni rgyud pa bcas //",
    "T02D2695:8a-40": "phun sum tshogs gnyis bstod pa gsungs //",
    "T02D2695:8a-41": "ston pa rnam gnyis gang gis thob //",
    "T02D2695:8a-42": "ci 'dra de yi lam rnam gnyis //",
    "T02D2695:8a-43": "gang dag la ni de gnas dang //",
    "T02D2695:8a-44": "de dang ldan par ston par byed //",
    "T02D2695:8a-45": "'jig rten tshe ni dpag med tshe //",
    "T02D2695:8a-46": "thub pa chen po skyes pa de //",
    "T02D2695:8a-47": "yongs su mya ngan 'das pa yi //",
    "T02D2695:8a-48": "dus bab pa ni de 'dra'o //",
    "T02D2695:8a-49": "de yi rgyu ni spangs pa'i phyir //",
    "T02D2695:8a-50": "des ni rmugs gnyid de ma bsten //",
    "T02D2695:8a-51": "dngos po'i ngo bo nyid shes pas //",
    "T02D2695:8a-52": "dga' ba rnam gsum spang bar bya //",
    "T02D2695:8b-0": "'jig rten khams gzhan sangs @8b rgyas rnams //",
    "T02D2695:8b-1": "snang ba thob pa des mthong ste //",
    "T02D2695:8b-2": "chos bstan pa ni thos so zhes //",
    "T02D2695:8b-3": "byas pa'i chos la nyes pa med //",
    "T02D2695:8b-4": "yang na blo bzang 'jig rten khams //",
    "T02D2695:8b-5": "'di gzhan sangs rgyas bzhugs pa mthong //",
    "T02D2695:8b-6": "bstan pa 'byung la brten nas ni //",
    "T02D2695:8b-7": "cig car skye ba 'gag pa yin //",
    "T02D2695:8b-8": "rdzogs pa'i sangs rgyas thams cad kyis //",
    "T02D2695:8b-9": "bstan de dgu bcu las thob pa //",
    "T02D2695:8b-10": "des na chos kyi de kho na //",
    "T02D2695:8b-11": "bstan pa thabs dang bcas pa brjod //",
    "T02D2695:8b-12": "'di las chos ni nan tan du //",
    "T02D2695:8b-13": "legs su nyams su len par bstan //",
    "T02D2695:8b-14": "yang na 'dzin pa la sogs pa //",
    "T02D2695:8b-15": "yon tan bskyed par 'gyur ba yin //",
    "T02D2695:8b-16": "sangs rgyas gzhan dag ma yin zhes //",
    "T02D2695:8b-17": "de yi mtshan ni smos pa mdzad //",
    "T02D2695:8b-18": "des na thub pa bzhugs pa ni //",
    "T02D2695:8b-19": "'jig rten phan phyir nyid du bstan //",
    "T02D2695:8b-20": "sdom brtson tshul khrims ldan pa dang //",
    "T02D2695:8b-21": "gzhan don gzhol bas rtsol ba las //",
    "T02D2695:8b-22": "gzungs ni thob par thub pa des //",
    "T02D2695:8b-23": "rab tu byung dang ldan pas bstan //",
    "T02D2695:8b-24": "mod la zhes bya de ma thag / yang na cig car 'byung ba yin //",
    "T02D2695:8b-25": "dgu bcu zhes bya la sogs tshig / des ni dus gzhan dgongs pa yin //",
    "T02D2695:8b-26": "phul phyin yon tan ldan pa yi //",
    "T02D2695:8b-27": "gzungs ni thob par 'gyur ba'i phyir //",
    "T02D2695:8b-28": "bde bar gshegs pa'i sras po de //",
    "T02D2695:8b-29": "gzungs thob rnams kyi mchog yin no //",
    "T02D2695:8b-30": "ye shes khyad 'phags 'brel pa dang //",
    "T02D2695:8b-31": "yon tan phul phyin ldan pa'i phyir //",
    "T02D2695:8b-32": "de ni gzungs tshig ldan rnams kyi //",
    "T02D2695:8b-33": "mchog tu rgyal ba rnams kyis bstan //",
    "T02D2695:8b-34": "spobs pa rgyun mi chad pa rnams //",
    "T02D2695:8b-35": "so so yang dag rig thob rnams //",
    "T02D2695:8b-36": "de dag phul phyin ldan pa'i phyir //",
    "T02D2695:8b-37": "de nang rgyal sras de mchog go //",
    "T02D2695:8b-38": "de dag gis gsungs tshul khrims ni //",
    "T02D2695:8b-39": "bsgrub pa mnyes byed rung bar 'dod //",
    "T02D2695:8b-40": "bskal pa gsum du tshogs rnams ni //",
    "T02D2695:8b-41": "yongs su rdzogs byas byang chub thob //",
    "T02D2695:8b-42": "dngos po stong pas 'dod mi bya //",
    "T02D2695:8b-43": "tshad ma dang yang 'gal ba'i phyir //",
    "T02D2695:8b-44": "mi mthun blo ni mi bskyed cing //",
    "T02D2695:8b-45": "cis kyang the tshom mi bya'o //",
    "T02D2695:8b-46": "thos pa la sogs shes pa'am //",
    "T02D2695:8b-47": "yang na tshad ma gsum po yis //",
    "T02D2695:8b-48": "yongs su bcad par mi rung phyir //",
    "T02D2695:8b-49": "som nyi la sogs tshig gsum smos //",
    "T02D2695:8b-50": "spyir bstan pa ni yod mod kyi //",
    "T02D2695:9a-0": "'on kyang bdag gis 'bras @9a * //",
    "T02D2695:9a-1": "bur bshad //",
    "T02D2695:9a-2": "'di ni mtshon pa kho na ste //",
    "T02D2695:9a-3": "mdo yi tshig gis mngon pa yin //",
    "T02D2695:9a-4": "de ni mi ldog sa yi dang //",
    "T02D2695:9a-5": "rdzogs pa'i sangs rgyas mnyes bya yi //",
    "T02D2695:9a-6": "rgyur 'gyur bas na de yi phyir //",
    "T02D2695:9a-7": "de yis byang chub myur du thob //",
    "T02D2695:9a-8": "don dang yi ge gnyis ka las //",
    "T02D2695:9a-9": "'di ni kun chub byed par bstan //",
    "T02D2695:9a-10": "thos bsam la sogs thams cad dang //",
    "T02D2695:9a-11": "yang na yi ger 'dri sogs kun //",
    "T02D2695:9a-12": "rigs pas 'gal ba ma yin dang //",
    "T02D2695:9a-13": "yang na ji skad thos pa bzhin //",
    "T02D2695:9a-14": "yid la byed pa gang yin pa //",
    "T02D2695:9a-15": "de ni tshul bzhin yid byed yin //",
    "T02D2695:9a-16": "don dang yi ge'i sgo nas 'di //",
    "T02D2695:9a-17": "rgya cher yang dag ston par byed //",
    "T02D2695:9a-18": "yang na rnam pa thams cad du //",
    "T02D2695:9a-19": "gzungs 'di yang dag ston par byed //",
    "T02D2695:9a-20": "de yi de ni bdag nyid kyis //",
    "T02D2695:9a-21": "tshad mas shes par mi nus la //",
    "T02D2695:9a-22": "gzhan dag gis ni bstan na yang //",
    "T02D2695:9a-23": "de ni bsam par mi nus so //",
    "T02D2695:9a-24": "shes bya ma lus mkhyen pa'i phyir //",
    "T02D2695:9a-25": "'dren pa rnams kyis de tshad de //",
    "T02D2695:9a-26": "mngon sum yongs su mkhyen pa dang //",
    "T02D2695:9a-27": "dgongs par yang ni spyod pa yin //",
    "T02D2695:9a-28": "blo rmongs rnams dang ma 'dus dang //",
    "T02D2695:9a-29": "skye bo blo ni g-yengs rnams phyir //",
    "T02D2695:9a-30": "don de tshigs su bcad rnams kyis //",
    "T02D2695:9a-31": "thub pa yis ni bzlas te gsungs //",
    "T02D2695:9a-32": "gzhi dang rdzas bzang mang po dang //",
    "T02D2695:9a-33": "yongs su bkang pa'i bye brag gis //",
    "T02D2695:9a-34": "sbyin par bya ba'i khyad las 'di //",
    "T02D2695:9a-35": "sbyin pa khyad par 'phags par bstan //",
    "T02D2695:9a-36": "gzungs kyi chos kyi rnam grangs la //",
    "T02D2695:9a-37": "mngon par brtson pa gang yin pa //",
    "T02D2695:9a-38": "de ni gzungs la brtson zhes bya //",
    "T02D2695:9a-39": "de ltar skabs kyis mngon pa yin //",
    "T02D2695:9a-40": "lus dang ngag dang blo gros la //",
    "T02D2695:9a-41": "stobs dang gzi brjid rab rno ba //",
    "T02D2695:9a-42": "rim bzhin gzi brjid shes par bya //",
    "T02D2695:9a-43": "lus kyis sgra des lus gnas bsdu //",
    "T02D2695:9a-44": "lus ni rnam gsum bye brag gis //",
    "T02D2695:9a-45": "bsrung skyob sde gsungs yang na ni //",
    "T02D2695:9a-46": "gang phyir gnam bskos la sogs pa'i //",
    "T02D2695:9a-47": "bye brag gis ni gnod pa gsum //",
    "T02D2695:9a-48": "yang na bdag gzhan rkyen gyur las //",
    "T02D2695:9a-49": "gnod pa rnam gsum shes par bya //",
    "T02D2695:9a-50": "sems can sems can min bgrang ba'i //",
    "T02D2695:9a-51": "bye brag gis ni gzhan gnyis bstan //",
    "T02D2695:9a-52": "mngon du phyogs par bya ba gnyis //",
    "T02D2695:9a-53": "'ong bar bya ba'i phyir gsungs te //",
    "T02D2695:9a-54": "gcig gis spro bar bya ba bstan //",
    "T02D2695:9b-0": "gnyis kyis de dag @9b gus pa ste //",
    "T02D2695:9b-1": "gnod sbyin rnams ni 'dod bya'i phyir //",
    "T02D2695:9b-2": "'chag pa bsu ba'i bsam par bsten //",
    "T02D2695:9b-3": "de ltar min du zin na ni //",
    "T02D2695:9b-4": "de yi lhag pa ci zhig bstan //",
    "T02D2695:9b-5": "de ltar don du gnyer shes nas //",
    "T02D2695:9b-6": "'ong bar spro ba'i sems ldan rnams //",
    "T02D2695:9b-7": "spro ba'i mthu la dmigs nas ni /",
    "T02D2695:9b-8": "de dag nges par 'ong bar 'gyur //",
    "T02D2695:9b-9": "gnod sbyin de dag lhags nas ni //",
    "T02D2695:9b-10": "brtan bzhin brtul zhugs spyod de la //",
    "T02D2695:9b-11": "myur du gzungs kyi sgo rnams ni //",
    "T02D2695:9b-12": "the tshom med par ston par byed //",
    "T02D2695:9b-13": "yan lag kun gyi gtso bo bzhin //",
    "T02D2695:9b-14": "bsnyad pas de dag blo dga' bas //",
    "T02D2695:9b-15": "lhags pa yin te de dag las //",
    "T02D2695:9b-16": "'bras bur 'gyur bar the tshom med //",
    "T02D2695:9b-17": "yi ge brgyad po de dag ni //",
    "T02D2695:9b-18": "byang chub sems dpa' brgyad po yin //",
    "T02D2695:9b-19": "de phyir don de bsgoms pa la //",
    "T02D2695:9b-20": "de dag thams cad phan 'dogs so //",
    "T02D2695:9b-21": "gzhan la phan 'dogs zhugs pa'i phyir //",
    "T02D2695:9b-22": "smon lam stobs kyis de dag rnams //",
    "T02D2695:9b-23": "de dang der ni skyed byed pa //",
    "T02D2695:9b-24": "gang yin de la the tshom med //",
    "T02D2695:9b-25": "sems dpa' zhes ni gsungs pa 'di //",
    "T02D2695:9b-26": "sems ni snying rjes brlan rnams kyis //",
    "T02D2695:9b-27": "phan par bya ba 'dod pa'i blos //",
    "T02D2695:9b-28": "snying brtse nas ni bltas pa yin //",
    "T02D2695:9b-29": "rgyal ba'i sras po de dag ni //",
    "T02D2695:9b-30": "phan pa nye bar bsgrub pa dang //",
    "T02D2695:9b-31": "gnod pa med par spang ba yis //",
    "T02D2695:9b-32": "gzungs thob bya phyir mngon par brtson //",
    "T02D2695:9b-33": "gzungs la brtson byed gang zhe na //",
    "T02D2695:9b-34": "gang zhig nyan sems rjes yi rang //",
    "T02D2695:9b-35": "'dri dang lung nod 'don la sogs //",
    "T02D2695:9b-36": "ston pa'i tshul gyis brtson byed pa'o //",
    "T02D2695:9b-37": "gzungs bskyed cho ga rgyal ba yis //",
    "T02D2695:9b-38": "bdag gzhan ltos las bzlas te gsungs //",
    "T02D2695:9b-39": "ston pa la sogs bye brag gis //",
    "T02D2695:9b-40": "gzhan ni rnam pa gsum du 'gyur //",
    "T02D2695:9b-41": "chos dang zang zing bye brag las //",
    "T02D2695:9b-42": "bgo bsha' rnam pa gnyis su bstan //",
    "T02D2695:9b-43": "chung dang nyung dang mang po ni //",
    "T02D2695:9b-44": "rdzas dang grangs dang gnyi gar bstan //",
    "T02D2695:9b-45": "gzungs don bstan pa yin mod kyi //",
    "T02D2695:9b-46": "'on kyang spyir yang bstan pa mdzad //",
    "T02D2695:9b-47": "byas gzo la sogs gzhan du yang //",
    "T02D2695:9b-48": "bya ba'i phyir na gsungs pa yin //",
    "T02D2695:9b-49": "'dir ni gtso bor thub pa yis //",
    "T02D2695:9b-50": "'bras bu gnyis su bstan pa yin //",
    "T02D2695:9b-51": "mtho ris la sogs 'bras bu ni //",
    "T02D2695:9b-52": "gzhan bstan pa las rtogs par 'gyur //",
    "T02D2695:9b-53": "bdag dang gzhan don rim bzhin du //",
    "T02D2695:10a-0": "zhus pa dang @10a * //",
    "T02D2695:10a-1": "ni dgos pa ltar //",
    "T02D2695:10a-2": "yang na don ni che ba'i phyir //",
    "T02D2695:10a-3": "tshig gnyis kyis ni bzlas te zhus //",
    "T02D2695:10a-4": "'di ni go rims kho na bzhin //",
    "T02D2695:10a-5": "rgyu dang 'bras bu'i dngos po yis //",
    "T02D2695:10a-6": "ming ni rnam pa bzhir mdzad de //",
    "T02D2695:10a-7": "de phyir ming nyung lhag pa med //",
    "T02D2695:10a-8": "lugs 'byung lugs 'byung ma yin las //",
    "T02D2695:10a-9": "sgrub dang bsgrub bya'i dngos po yis //",
    "T02D2695:10a-10": "ming ni rnam pa bzhir mdzad te //",
    "T02D2695:10a-11": "de phyir mi nyung lhag pa med //",
    "T02D2695:10a-12": "yang na yon tan thams cad dang //",
    "T02D2695:10a-13": "ye shes phun sum spong phun sum //",
    "T02D2695:10a-14": "khyad par 'phags pa phun sum gyi //",
    "T02D2695:10a-15": "rten ni de nyid yin phyir ro //",
    "T02D2695:10a-16": "thub pa'i gsung las 'jig rten gyis //",
    "T02D2695:10a-17": "don chen skyes pa mthong gyur nas //",
    "T02D2695:10a-18": "sems ni rangs par gyur pa'i phyir //",
    "T02D2695:10a-19": "mkhas rnams mngon par bstod par byed //",
    "T02D2695:10a-20": "thub pa'i gsung las rkyen rkyen du //",
    "T02D2695:10a-21": "khyad par thob par gyur nas ni //",
    "T02D2695:10a-22": "yid kyang dga' bar gyur pa'i phyir //",
    "T02D2695:10a-23": "mkhas pas kha cig mngon par bstod //",
    "T02D2695:10a-24": "gsal zhing dri med yon tan ldan pa shin tu gting dpag dka' bas nyams dga' gzungs sngags 'di //",
    "T02D2695:10a-25": "bdag 'dra nyon mongs shin tu blo zhan gzhan du bdag gis tshe long rnam par phye ba yi //",
    "T02D2695:10a-26": "bsod nams phung po phal chen rnams la phan pa rnyed pa'i mthu can thos pa gang yin pa //",
    "T02D2695:10a-27": "de dag thams cad kyis ni 'gro ba 'di dag",
    "T02D2695:10a-28": "kun gyis ye shes snying po rtag tu 'chang bar",
    "T02D2695:10a-29": "shog /'phags pa sgo mtha' yas pa bsgrub pa'i gzungs",
    "T02D2695:10a-30": "rnam par bshad pa tshig le 'ur byas pa /",
    "T02D2695:10a-31": "slob dpon ye shes snying pos mdzad pa rdzogs so /",
    "T02D2695:10a-34": "// / rgya gar gyi mkhan po pradzny'a barma dang /",
    "T02D2695:10a-35": "zhu chen gyi lo ts'a ba bande ye shes sde",
    "T02D2695:10a-36": "la sogs pas bsgyur cing zhus te gtan la phab"
}
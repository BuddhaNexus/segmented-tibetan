{
    "NG0249:0": "[(]12[)]@#// ljang gu la sogs pa 'phros pa las /",
    "NG0249:2": "mkha' 'gro mang po 'od zer las sprul nas /",
    "NG0249:3": "sku'i gnas bcu nas /",
    "NG0249:4": "sku las sprul pa'i mkha' 'gro ma /",
    "NG0249:5": "gzugs ni ji snyed par ston pa /",
    "NG0249:6": "la la 'od du rgyu ba /",
    "NG0249:7": "la la sems can gdug pa'i gzugs can /",
    "NG0249:8": "la la thag pa gzings pa lta bu dang */",
    "NG0249:9": "de la sogs pa mang po 'thon nas /",
    "NG0249:10": "dbang gi zhing yongs su sbyong ba'o //",
    "NG0249:11": "de nas mkha' 'gro ma de rnams sha la rngam pa dang */",
    "NG0249:12": "khrag la rngub pa'i tshul /",
    "NG0249:13": "keng rus 'cha' ba'i tshul 'dzin pa ste /",
    "NG0249:14": "de las snying po 'di 'thon to //",
    "NG0249:15": "e e e e e e /",
    "NG0249:16": "a ar li yag sha stam he sha hu lu ka ta ma he b+h+yo /",
    "NG0249:17": "de lta bu'i snying po thon te gnas la 'khod do //",
    "NG0249:18": "de nas g.yas kyi ba spu 'bum phrag las 'bum",
    "NG0249:19": "phrag g.yas kyi mkha' 'gro ma dang g.yon gyi ba",
    "NG0249:20": "spu 'bum phrag las /",
    "NG0249:21": "'bum phrag g.yon gyi mkha' 'gro ma 'thon no //",
    "NG0249:22": "de rnams la khwa dang 'ug pa dang bzhad dang */",
    "NG0249:23": "kang ka dang ce spyang gi 'bu srin grol ma dang me 'brug dang */",
    "NG0249:24": "chu glang dang */",
    "NG0249:25": "ba glang dang */",
    "NG0249:26": "rnga mo bong bu'i gzugs kyi cha tshul mthun par 'dzin te /",
    "NG0249:27": "sha la rngam pa dang */",
    "NG0249:28": "khrag la rngub pa dang */",
    "NG0249:29": "rus pa 'cha' ba la sogs pa'i tshul 'dzin te /",
    "NG0249:30": "ye shes kyi mkha' 'gro ma'o //",
    "NG0249:31": "lhag ma bdun gyi phud nyul ba ni /",
    "NG0249:32": "dbang mo la sogs pa rnams dur khrod bsil ba'i tshal du dbang gi sku las 'thon te /",
    "NG0249:33": "sems can mi mthun pa'i gzugs sna tshogs par tshul dang mthun par thon te /",
    "NG0249:34": "de ltar 'thon nas thams cad las byed pa'o //",
    "NG0249:35": "de rnams ni sku'i mkha' 'gro ma 'bum phrag g.yas g.yon gyi mkha' 'gro ma dang dbang mo ste /",
    "NG0249:36": "ye shes kyi mkha' 'gro'o //",
    "NG0249:37": "ma dad pa'i bu mo dang sring mo la sogs pa /",
    "NG0249:38": "de rnams ni las kyi mkha' 'gro ma'o //",
    "NG0249:39": "ye shes kyi mkha' 'gro mas /",
    "NG0249:40": "las kyi mkha' 'gro ma las la 'gyed pa'o //",
    "NG0249:41": "'das dang ma 'das mkha' 'gro ma gnyis so //",
    "NG0249:42": "zhes gsungs so //",
    "NG0249:43": "rta mchog rol pa'i tan+t+ra las /",
    "NG0249:44": "mkha' 'gro ma'i las kyi le'u ste brgya dang go",
    "NG0249:45": "bzhi pa'o // // de nas bcom ldan 'das dbang",
    "NG0249:46": "gi rgyal po pad+ma he ru ka des /",
    "NG0249:47": "phyag na rdo rje dang */",
    "NG0249:48": "pad+ma las kyi sems dpa' dang */",
    "NG0249:49": "las kyi rgyal po gsum la sogs pa la 'di skad ces gsungs so //",
    "NG0249:50": "kye ma 'dus pa'i 'khor tshogs rnams //",
    "NG0249:51": "thams cad dbang gi zhing du dag go / thams cad bden pas rab tu grol lo //",
    "NG0249:52": "thams cad mya ngan las 'das so //",
    "NG0249:53": "thams cad pha rol phyin to //",
    "NG0249:54": "thams cad bde ba la bkod do //",
    "NG0249:55": "'khor ba don dam mya ngan 'das //",
    "NG0249:56": "sems ni sangs rgyas mya ngan 'das //",
    "NG0249:57": "yul ni chos su mya ngan 'das //",
    "NG0249:58": "sems can sangs rgyas mya ngan 'das //",
    "NG0249:59": "kun rdzob don dam mya ngan 'das //",
    "NG0249:60": "phung po rigs su mya ngan 'das //",
    "NG0249:61": "khams ni dbyings su @#//",
    "NG0249:62": "mya ngan 'das //",
    "NG0249:63": "skye med don dam mya ngan 'das //",
    "NG0249:64": "'byung ba dbyings su mya ngan 'das //",
    "NG0249:65": "rnam shes ye shes mya ngan 'das //",
    "NG0249:66": "nyon mongs mnyam du mya ngan 'das //",
    "NG0249:67": "rtag chad ma nor thig ler gnas //",
    "NG0249:68": "thig le chos sku mya ngan 'das //",
    "NG0249:69": "mya ngan thams cad mya ngan 'das //",
    "NG0249:70": "rnam rtog ye shes mya ngan 'das //",
    "NG0249:71": "sdug bsngal chos nyid mya ngan 'das //",
    "NG0249:72": "mya ngan thams cad dbyings su 'das //",
    "NG0249:73": "thams cad kun bzang ngang du gnas //",
    "NG0249:74": "mya ngan 'das pa'i don rtogs nas //",
    "NG0249:75": "skye shi gnyis kyi rgyud las brgal //",
    "NG0249:76": "yod med gnyis kyi mtha' las 'das //",
    "NG0249:77": "thams cad chos dbyings mnyam gnas pa'o //",
    "NG0249:78": "zhes gsungs so //",
    "NG0249:79": "rta mchog rol pa'i tan+t+ra las /",
    "NG0249:80": "thams cad mya ngan 'das par bstan pa'i le'u ste brgya dang go lnga pa'o ///",
    "NG0249:81": "/ de las yang ni bka' stsal pa //",
    "NG0249:82": "thams cad byang chub sems kyi ngang *//",
    "NG0249:83": "thams cad dbang gi rgyal po'i lung *//",
    "NG0249:84": "thams cad dbang gi rgyal po'i dbang *//",
    "NG0249:85": "thams cad dbang gi rgyal po'i tshe //",
    "NG0249:86": "thams cad dbang gi phrin las yin //",
    "NG0249:87": "ji ltar snang ba thams cad kyang *//",
    "NG0249:88": "byang chub sems su 'dus pa'o //",
    "NG0249:89": "rtogs pa mngon gyur blta ba'i lung *//",
    "NG0249:90": "dbyings su spyad pa spyod pa'i lung *//",
    "NG0249:91": "thams cad bsdus pa dbang gi dbang *//",
    "NG0249:92": "mi 'gyur brtan pa tshe yi lung *//",
    "NG0249:93": "gdeng gyur bsrung ba dam tshig lung *//",
    "NG0249:94": "drag po bsgral ba phrin las lung *//",
    "NG0249:95": "gzhal yas gsal ba dkyil 'khor lung *//",
    "NG0249:96": "bkod pa gsal ba lha yi lung *//",
    "NG0249:97": "gol sa med pa don dam lung *//",
    "NG0249:98": "bden pa thob pa rtsol ba'i lung *//",
    "NG0249:99": "gnyis su med pa rtogs pa'i lung *//",
    "NG0249:100": "thams cad gcig pas sems kyi lung *//",
    "NG0249:101": "lung chen zab mor snang ba'o //",
    "NG0249:102": "ji ltar bden pa thob pas dbang mchog dam pa yin //",
    "NG0249:103": "thams cad byang chub sems la gnas //",
    "NG0249:104": "sems kyi don rtogs rdo rje che //",
    "NG0249:105": "rtogs pas mngon du bsgral gyur phrin las yin //",
    "NG0249:106": "ting 'dzin 'phro 'du gsal bas don byed pa //",
    "NG0249:107": "ting 'dzin 'phro 'du phrin las mchog / ma dad bdud kyi sde btul pa //",
    "NG0249:108": "log pa 'joms pa'i phrin las yin //",
    "NG0249:109": "thams cad thugs rjes bsgral ba rnams //",
    "NG0249:110": "thugs rjes gzhan sgrol phrin las yin //",
    "NG0249:111": "don rtogs 'bras bu thob pa ni //",
    "NG0249:112": "rtogs pa bdag bsgral phrin las yin //",
    "NG0249:113": "thams cad dbang bsdus bsgral ba ni //",
    "NG0249:114": "dbang sdud las kyi phrin las yin //",
    "NG0249:115": "thams cad byang chub sems kyi tshe //",
    "NG0249:116": "thams cad bden pa'i phrin las yin //",
    "NG0249:117": "de ltar phrin las rgya mtsho yis //",
    "NG0249:118": "'gro don mtha' ru phyin pa'o //",
    "NG0249:119": "zhes gsungs so //",
    "NG0249:120": "rta mchog rol pa'i tan+t+ra las /",
    "NG0249:121": "dbang gi chos thams cad lung dang */",
    "NG0249:122": "sems dang tshe dang */",
    "NG0249:123": "phrin las su bstan pa'i le'u ste brgya dang go drug pa'o ///",
    "NG0249:124": "/ de nas dbang chen 'dus pas /",
    "NG0249:125": "chos thams cad sems yin pas /",
    "NG0249:126": "sems las rtogs pa'i don @#//",
    "NG0249:127": "rang grol bsgom pa bde bar bstan pa'o //",
    "NG0249:128": "gsal la rtog med ye shes bsgom //",
    "NG0249:129": "snang stong gnyis kyi gol sa bcad //",
    "NG0249:130": "mi g.yo ba yi ting 'dzin bsgom //",
    "NG0249:131": "rnam par 'phro ba'i gol sa bcad //",
    "NG0249:132": "shes bya rigs bcad bsgom pa bsgom //",
    "NG0249:133": "ma bdal gol sa gcad par bya //",
    "NG0249:134": "lta ba ma nor bsgom pa bsgom //",
    "NG0249:135": "bsgom du med pa'i goms pa la //",
    "NG0249:136": "yeng du med pa'i ting 'dzin bya //",
    "NG0249:137": "de yi ngang la bsgom pa la //",
    "NG0249:138": "dmigs pa phra mo'i gol sa bcad //",
    "NG0249:139": "sgom pa ma nor gdeng la mnos //",
    "NG0249:140": "bsam gtan pa yi sgom pa ni //",
    "NG0249:141": "mar me rlung gis ma bskyod bzhin //",
    "NG0249:142": "ltem me mer re gnas par bya'o //",
    "NG0249:143": "rnam par 'phro ba bcad pa yin //",
    "NG0249:144": "byang chub sems ni rtsa bas te //",
    "NG0249:145": "gzhi ni gcig tu ma nges pas //",
    "NG0249:146": "thams cad phyogs kyi bdag nyid yin //",
    "NG0249:147": "rtogs par gyur pa lta ba yin //",
    "NG0249:148": "de yi ngang la gnas pa bsgom pa yin //",
    "NG0249:149": "de ltar gyur pa sgom pa ste //",
    "NG0249:150": "kun gyi ngo bo byang chub sems //",
    "NG0249:151": "rig pa rang snang gsal ba'o //",
    "NG0249:152": "de ltar bsgoms pas bsgom par bya //",
    "NG0249:153": "sgom pa cir bsgom had po che //",
    "NG0249:154": "de la gnas shing mi yengs pa //",
    "NG0249:155": "gseb lam gsang ba'i bsgom pa yin //",
    "NG0249:156": "sgom pa de yi don rtogs pas //",
    "NG0249:157": "thams cad sems ni gcig gi ngang *//",
    "NG0249:158": "gcig las ma g.yos tha dad snang *//",
    "NG0249:159": "snang ba nyid la dngos po med //",
    "NG0249:160": "dngos med ngang la de gnas pa'o //",
    "NG0249:161": "de ltar bsgom pa'i byin rlabs kyis //",
    "NG0249:162": "de ma thag tu sangs rgyas pa'o //",
    "NG0249:163": "zhes gsungs so //",
    "NG0249:164": "rta mchog rol pa'i tan+t+ra las /",
    "NG0249:165": "sgom pa'i rim pa bstan pa'i le'u ste brgya dang go bdun pa'o ///",
    "NG0249:166": "/ de nas dbang chen kun 'dus kyis //",
    "NG0249:167": "phyag na rdo rje la sogs pa rnams la /",
    "NG0249:168": "chos thams cad sku gsung thugs yon tan phrin las lngar 'dus pas /",
    "NG0249:169": "sku gsung thugs yon tan phrin las kyi dbang bskur ba 'di gsungs so //",
    "NG0249:170": "pad+ma brgyad dang ldan pa la /",
    "NG0249:171": "dbus su yi ge hum dmar la bkra ba la /",
    "NG0249:172": "tha ma om dang swa dang hum dang am dang has bskor ba'o //",
    "NG0249:173": "dbang bskur ba ste /",
    "NG0249:174": "hum /",
    "NG0249:175": "gsung dbyangs snyan pas 'khor ba'i gnas nas sgrol //",
    "NG0249:176": "skyon gyis ma gos chags med pad+ma ste //",
    "NG0249:177": "gsung gi yi ge hum dmar la sogs 'di yi dbang bskur bas //",
    "NG0249:178": "'dod chags dag pas so so mngon par byang chub dbang thob shog / pad+ma man+dal om hum a /",
    "NG0249:179": "gser gyi 'khor lo de thogs nas //",
    "NG0249:180": "hum /",
    "NG0249:181": "chos sku spros med bde chen thig le che //",
    "NG0249:182": "'gro ba'i don mdzad longs sku sprul sku 'dzin //",
    "NG0249:183": "gti mug rnam dag sku mchog kun la khyab //",
    "NG0249:184": "nyon mongs rtsad gcod stong nyid mngon par byang chub",
    "NG0249:185": "dbang thob shog / tsakra ka ya man+da la am",
    "NG0249:186": "a / thugs kyi mtshan ma rdo rje de thogs la //",
    "NG0249:187": "hum /",
    "NG0249:188": "rtags kyi rdo rje dbyings su cher 'bar ba //",
    "NG0249:189": "thugs mchog 'bar ba rdo rje rtags kyi hum //",
    "NG0249:190": "rgyal ba rnams kyi sku rnams mtshon byed pa //",
    "NG0249:191": "zhe sdang rtsad bcad me long ye shes te //",
    "NG0249:192": "mngon par @#//",
    "NG0249:193": "byang chub dbang thob shog / tsit+ta man+dal hum /",
    "NG0249:194": "rin chen 'bar ba thogs la /",
    "NG0249:195": "hum //",
    "NG0249:196": "'dod pa thams cad rab tu sbyin mdzad pa //",
    "NG0249:197": "yid bzhin nor bu rin chen mdzod //",
    "NG0249:198": "phongs pa rnams kyi re ba skong mdzad de //",
    "NG0249:199": "nga rgyal gnas dag mnyam nyid ye shes te //",
    "NG0249:200": "mngon par byang chub dbang thob shog / rat+na man+da la swa hum a /",
    "NG0249:201": "de nas rgya gram thogs la /",
    "NG0249:202": "phrin las rgya mtshos 'gro ba'i don mdzad de //",
    "NG0249:203": "thams cad byang chub gnas su sgrol zhing bde chen dbyings la 'god //",
    "NG0249:204": "las kyi rigs mchog de bzhin gshegs pa'i yum //",
    "NG0249:205": "phrag dog rang grol bya ba grub pa'i ye shes de //",
    "NG0249:206": "mngon par byang chub dbang thob shog / om karma man+da la ha hum a /",
    "NG0249:207": "de ltar sku gsung thugs yon tan phrin las lnga'i dbang bskur bas /",
    "NG0249:208": "de bzhin gshegs pa thams cad kyi dbang bskur thob pa'o //",
    "NG0249:209": "zhes gsungs so //",
    "NG0249:210": "rta mchog rol pa'i tan+t+ra las /",
    "NG0249:211": "sku gsung thugs yon tan phrin las lnga'i dbang bskur ba'i le'u ste brgya dang go brgyad pa'o ///",
    "NG0249:212": "/ de nas myur mgyogs dbang gi mthus //",
    "NG0249:213": "tshe yi sgrub pa yid kyis bsgrub //",
    "NG0249:214": "dang po tshe yi rten gnas la //",
    "NG0249:215": "sprul pa bkye zhing dral zhing bcom //",
    "NG0249:216": "tshe bkug rten chen de la bstim //",
    "NG0249:217": "gzhal yas bskyed dang tshe dpag med //",
    "NG0249:218": "yum dang lha mo bzhis bskor bsgrub //",
    "NG0249:219": "dgug cing bstim la tshe de yang *//",
    "NG0249:220": "gang gnas de la bskur zhing bstim //",
    "NG0249:221": "am a ro lig pyam ra ga ra ti /",
    "NG0249:222": "dzahhum bam hoh //",
    "NG0249:223": "b+h+rum badzra ang+ku sha dzahhum a /",
    "NG0249:224": "pa sha hum s+pho ta bam /",
    "NG0249:225": "g+han+de hoh om badzra a yur+dz+nya na bin+du b+h+rum /",
    "NG0249:226": "tshe b+h+rum yu b+h+rum ni b+h+rum a b+h+rum /",
    "NG0249:227": "hum pad+ma ra ga'i gzhal yas nas //",
    "NG0249:228": "bcom ldan snang ba mtha' yas dang *//",
    "NG0249:229": "yum chen gos dkar mo dang gnyis //",
    "NG0249:230": "gnyis med rol ba'i tshe yi gnas //",
    "NG0249:231": "yab kyi tshe ni dkar la dngas //",
    "NG0249:232": "yum gyi tshe ni dmar la dngas //",
    "NG0249:233": "yab yum gnyis su med pa'i tshe ni snum la 'dril //",
    "NG0249:234": "tshe dang ye shes dbang gi gnas //",
    "NG0249:235": "rtse gcig bsgrub pa'i tshe lags kyi //",
    "NG0249:236": "tshe yi dngos grub stsal du gsol //",
    "NG0249:237": "phyag rgya'i lha mo chen mo bzhi //",
    "NG0249:238": "'gugs dang 'dren dang 'bebs dang stsol ba'i las mdzad ma //",
    "NG0249:239": "bcom ldan tshe mchog 'gugs pa'i las mdzod cig / shar phyogs dung gi gzhal yas nas //",
    "NG0249:240": "dkar mo zhi ba mgyogs pa'i las mdzad ma //",
    "NG0249:241": "tshe dang ye shes 'dren pa'i las mdzod cig / sa ma ya de bi ang+ku sha dza //",
    "NG0249:242": "lho phyogs rin chen gzhal yas nas //",
    "NG0249:243": "sngon mo rgyas pa'i las mdzad ma //",
    "NG0249:244": "tshe dang ye shes 'dren pa'i las mdzod cig / sa ma ya de bi pa sha hum /",
    "NG0249:245": "nub phyogs ra ga'i gzhal yas nas //",
    "NG0249:246": "dmar mo dbang gi las mdzad ma //",
    "NG0249:247": "tshe dang ye shes 'dren pa'i las mdzod cig / de bi dza s+pho ta bam /",
    "NG0249:248": "byang phyogs in+d+ra ni la'i zhing khams nas //",
    "NG0249:249": "ljang gu drag po'i las mdzad ma //",
    "NG0249:250": "tshe dang ye shes 'dren pa'i las mdzod cig /",
    "NG0249:251": "sa ma ya de bi dza g+han+de hoh tshe 'gugs",
    "NG0249:252": "@#// shing gang la gnas pa de la bstim pa'o //",
    "NG0249:253": "rta mchog rol pa'i tan+t+ra las /",
    "NG0249:254": "tshe'i le'u ste brgya dang go dgu pa'o ///",
    "NG0249:255": "/ de nas dbang chen kun 'dus des //",
    "NG0249:256": "nar mar mchod pa bya ba'i rten //",
    "NG0249:257": "rin chen rgyu'am sa gzhi la //",
    "NG0249:258": "pad+ma brtsegs pa'i mchod rten la //",
    "NG0249:259": "khru gang rab tu brtsigs par bya //",
    "NG0249:260": "de la dbang gi lha bkod de //",
    "NG0249:261": "bsnyen nas mchod pa byas nas su //",
    "NG0249:262": "rtag tu bskor ba bya zhing phyag 'tshal na //",
    "NG0249:263": "'khor ba ngan song las brgal nas //",
    "NG0249:264": "pad+ma rigs kyi dngos grub 'thob //",
    "NG0249:265": "sa la sogs par phyag rgya byas //",
    "NG0249:266": "rnam grol rim pa thob par 'gyur //",
    "NG0249:267": "sku'am 'bur du brkos pa'o //",
    "NG0249:268": "de la bsnyen bkur mchod byas na //",
    "NG0249:269": "the tshom med par rgyal ba'i sku yang 'thob //",
    "NG0249:270": "gzhan yang mchod pa'i rim pa ni //",
    "NG0249:271": "rtag tu dbang gi lha bsgom zhing *//",
    "NG0249:272": "spyan drangs mchod dang bstod pa dang *//",
    "NG0249:273": "de la gus pa phul byas na //",
    "NG0249:274": "'bras bu nges par thob par 'gyur //",
    "NG0249:275": "bza' ba dang ni btung ba dang *//",
    "NG0249:276": "myang ba dang ni bgo ba yis //",
    "NG0249:277": "dbang gi lha la de bzhin bya //",
    "NG0249:278": "de ltar ting 'dzin de ldan na //",
    "NG0249:279": "'bras bu dbang dang dngos grub 'thob //",
    "NG0249:280": "ces gsungs so //",
    "NG0249:281": "rta mchog rol ba'i tan+t+ra las /",
    "NG0249:282": "mchod pa dang ting 'dzin gyi rim pa bstan pa'i le'u ste nyis brgya tham pa'o ///",
    "NG0249:283": "/ de nas sgo ba khro bo ma rungs pa'i //",
    "NG0249:284": "las kyi rnam pa 'di rnams bshad //",
    "NG0249:285": "gsang ba'i las su bstan pa las //",
    "NG0249:286": "thabs dang shes rab 'brel ba la //",
    "NG0249:287": "sgo ba yab yum de bshad do //",
    "NG0249:288": "byang chub sems kyi sprin tshogs las //",
    "NG0249:289": "phyogs bzhi dag tu spros pa las //",
    "NG0249:290": "khro bo lus gcig 'bar ba la //",
    "NG0249:291": "mgo dgu brtsegs pa'i cha byad byung *//",
    "NG0249:292": "gcig ni snang la rang bzhin med //",
    "NG0249:293": "brgyad ni ye shes 'od dang ldan //",
    "NG0249:294": "de yi steng du dbu re byung *//",
    "NG0249:295": "dbu ni khro bo 'bar ba ste //",
    "NG0249:296": "kun kyang dkar la gtsigs par byung *//",
    "NG0249:297": "phyag mtshan kun kyang lcags kyu bsnams //",
    "NG0249:298": "pags pa gsum gyi chas ldan pa //",
    "NG0249:299": "shar gyi sgo la gnas pa'o //",
    "NG0249:300": "byang chub sems kyi 'od zer las //",
    "NG0249:301": "khro bo'i lus la mgo bdun brtsegs //",
    "NG0249:302": "ser la ag tshom 'bar ba ste //",
    "NG0249:303": "phyag mtshan zhags pa re re bsnams //",
    "NG0249:304": "pags pa dur khrod chas dang ldan //",
    "NG0249:305": "sprul pas ba spu bltams pa ste //",
    "NG0249:306": "zhing chung gdan la bgrad pa'o //",
    "NG0249:307": "gzhal yas lho sgo'i phyogs na gnas //",
    "NG0249:308": "byang chub sems kyi sprin spros pas //",
    "NG0249:309": "khro bo'i lus la zhal bgrad pa //",
    "NG0249:310": "dmar po ral pa 'gyeng ba ste //",
    "NG0249:311": "mgo lnga brtsegs pa dur khrod chas //",
    "NG0249:312": "lcags sgrog re re bsnams pa ste //",
    "NG0249:313": "zhing gi gdan la yang dag gnas //",
    "NG0249:314": "gzhal yas nub phyogs sgo la gnas //",
    "NG0249:315": "byang chub sems kyi sprin spros pas //",
    "NG0249:316": "khro bo'i lus la mgo gsum brtsegs //",
    "NG0249:317": "ljang gu'i mdog la mche ba can //",
    "NG0249:318": "dur khrod chas dang ldan pa'o //",
    "NG0249:319": "zhing chung gdan la bzhugs pa ste //",
    "NG0249:320": "gzhal yas byang sgo phyogs la gnas //",
    "NG0249:321": "de ltar sgo @#//",
    "NG0249:322": "ba bzhi ru gnas //",
    "NG0249:323": "rnam bzhi'i las kun rdzogs par byed //",
    "NG0249:324": "s+pho ta bam pa sha sha dza mir sha ya /",
    "NG0249:325": "de ltar sngags brjod pas las la bskul ba'o //",
    "NG0249:326": "zhes gsungs so //",
    "NG0249:327": "rta mchog rol pa'i tan+t+ra las /",
    "NG0249:328": "sgo ba mgo brtsegs don gyi le'u ste nyis brgya gcig pa'o ///",
    "NG0249:329": "/ de nas chos thams cad mnyam pa nyid kyi ngang la gnas pa la /",
    "NG0249:330": "de'i don gsal bar bya ba'i phyir /",
    "NG0249:331": "de bzhin gshegs pa thams cad kyi snying po'i don 'di gsungs so //",
    "NG0249:332": "om hu lu hu lu hum phat /",
    "NG0249:333": "e a ra li hum hri:dza om ahhum /",
    "NG0249:334": "zhes pa de dag gsungs pa de /",
    "NG0249:335": "de yi las rnams bshad pa ni //",
    "NG0249:336": "om ni ye shes kun gyi snying *//",
    "NG0249:337": "phyi mo yi ge phreng ba ste //",
    "NG0249:338": "gsal ba'i phreng bas gsungs pa ste //",
    "NG0249:339": "rig sngags dang ni gsang sngags dang *//",
    "NG0249:340": "snying po dang ni gzungs sngags so //",
    "NG0249:341": "yab kyi gsang sngags dam par gsungs //",
    "NG0249:342": "yum gyi rig sngags dam par ro //",
    "NG0249:343": "gnyis med dril ba'i snying po ni //",
    "NG0249:344": "mi 'gyur ba yi gzungs sngags so //",
    "NG0249:345": "kun la spros dang phyag bya'o //",
    "NG0249:346": "de ltar yi ge de rtogs na //",
    "NG0249:347": "sngags rnams thams cad grangs cha 'gro //",
    "NG0249:348": "bde gshegs kun gyi snying po ste //",
    "NG0249:349": "thams cad de la gnas pa'o //",
    "NG0249:350": "de yis las rnams byas pa na //",
    "NG0249:351": "byin rlabs chen po de las 'byung *//",
    "NG0249:352": "byin rlabs sngags dang phyag rgya yin //",
    "NG0249:353": "rgyal ba gcig 'grub kun kyang 'grub //",
    "NG0249:354": "sangs rgyas rnams kyi dgongs pa ste //",
    "NG0249:355": "thams cad gcig par kun gyis mkhyen //",
    "NG0249:356": "des na dgongs pa gcig pa'o //",
    "NG0249:357": "de ltar snying po de brjod pas //",
    "NG0249:358": "sngags las 'od zer 'phros pa yis //",
    "NG0249:359": "de bzhin gshegs kun thugs bskul nas //",
    "NG0249:360": "bde gshegs rgyal ba kun 'dus te //",
    "NG0249:361": "gsang ba'i dngos grub de la 'bebs //",
    "NG0249:362": "ye shes chen po rab tu gsang *//",
    "NG0249:363": "byang chub chen po rab tu gsang *//",
    "NG0249:364": "sangs rgyas dngos grub rab tu gsang *//",
    "NG0249:365": "ma rtogs pa dang log par rtog / de dag la ni rab tu gsang *//",
    "NG0249:366": "sngags kyi dngos grub dam pa 'bebs //",
    "NG0249:367": "dngos grub dam pa 'dir stsal bas //",
    "NG0249:368": "gang 'dod bsam pa 'grub par 'gyur //",
    "NG0249:369": "gsang sngags gsang bar sgrub pa ste //",
    "NG0249:370": "gsang ba'i mchog ste snying po'i don //",
    "NG0249:371": "snying po dam pa gzungs dang ldan //",
    "NG0249:372": "de don rgyal ba'i snying po yin //",
    "NG0249:373": "de ltar byin rlabs de 'byung bas //",
    "NG0249:374": "sngags dang snying po'i don la rab tu 'bad //",
    "NG0249:375": "ces gsungs so //",
    "NG0249:376": "rta mchog rol pa'i tan+t+ra las /",
    "NG0249:377": "snying po sngags dang rig sngags gzungs sngags bstan pa'i le'u ste nyis brgya gnyis pa'o ///",
    "NG0249:378": "/ de nas bcom ldan 'das dbang chen kun 'dus des /",
    "NG0249:379": "de nas ye shes kyi mkha' 'gro ma 'thon nas /",
    "NG0249:380": "las kyi mkha' 'gro ma las la gtang ba 'di gsungs so //",
    "NG0249:381": "mkha' 'gro ma rnams dbang du bsdus nas /",
    "NG0249:382": "gsang ba'i dam phog ste /",
    "NG0249:383": "las bcol ba'o //",
    "NG0249:384": "dbang mo dang */",
    "NG0249:385": "srin mo dang */",
    "NG0249:386": "sha za ma dang */",
    "NG0249:387": "mon gru ma dang */",
    "NG0249:388": "skem byed ma @#//",
    "NG0249:389": "dang */",
    "NG0249:390": "gtor len ma dang */",
    "NG0249:391": "bya rog gdong dang */",
    "NG0249:392": "'ug pa gdong dang */",
    "NG0249:393": "khyi gdong dang */",
    "NG0249:394": "spyang mo gdong dang */",
    "NG0249:395": "gcan gzan gdug pa'i gzugs 'dzin ma dang */",
    "NG0249:396": "ro langs ma dang */",
    "NG0249:397": "'bar ma dang */",
    "NG0249:398": "bla rkun ma dang */",
    "NG0249:399": "mi bzad ma rnams dbang du bsdus te /",
    "NG0249:400": "om ra tri kha la he tri sha ya sham ga~m ga~m he phat /",
    "NG0249:401": "ces brjod cing las kun byed par dbang bskur te /",
    "NG0249:402": "dbang gi las thams cad byed par dam bcas so //",
    "NG0249:403": "de nas yang gtor ma sbyin pa'i sngags 'di dag gsungs so //",
    "NG0249:404": "om rag sh+na kani ni ma me sha ba lim pu dza ho /",
    "NG0249:405": "de yis gtor ma sbyin pa'o //",
    "NG0249:406": "om karma da sha sa ma ya ni b+h+yo /",
    "NG0249:407": "des ni mkha' 'gro ma rnams la las bcol ba'o //",
    "NG0249:408": "ya tra ra pa ni in sh+nal+ya b+h+ye ha b+h+yo /",
    "NG0249:409": "i dan s+yam mam bya /",
    "NG0249:410": "dam sbyin pa'o //",
    "NG0249:411": "de nas mkha' 'gro ma de dag so so rang rang gi las dang 'dul skal la bkod do //",
    "NG0249:412": "de nas e ka ma dang */",
    "NG0249:413": "ral pa ma dang */",
    "NG0249:414": "khrag mdog ma dang */",
    "NG0249:415": "de rnams kyang gong du bstan pa de bzhin las rnams thams cad 'grub par byed pa'o //",
    "NG0249:416": "de ltar ji ltar bsgo zhing kun kyang byed /",
    "NG0249:417": "mkha' 'gro ma rnams kyis dbang gis las thams cad 'grub par byed pa'o //",
    "NG0249:418": "gzhan yang pho nya dang */",
    "NG0249:419": "mgo brnyan dang */",
    "NG0249:420": "sprul pa dang */",
    "NG0249:421": "yang sprul dang */",
    "NG0249:422": "sum sprul du byed pas las byed pa'o //",
    "NG0249:423": "rta mchog rol pa'i tan+t+ra las /",
    "NG0249:424": "las kyi mkha' 'gro ma las la bsgo ba'i le'u ste nyis brgya gsum pa'o ///",
    "NG0249:425": "/ de nas dbang gi rgyal po dbang chen kun 'dus des /",
    "NG0249:426": "ma rungs pa'i dregs pa bdud dang srin po dang */",
    "NG0249:427": "ru tra ma rung pa ma tram ka / ma trang ru tra /",
    "NG0249:428": "a kar ru tra /",
    "NG0249:429": "dri za dang */",
    "NG0249:430": "me lha dang */",
    "NG0249:431": "gshin rje dang */",
    "NG0249:432": "lang+ga dang */",
    "NG0249:433": "gdug pa ma rungs pa dang */",
    "NG0249:434": "bstan pa la gnod pa 'khor ba'i ru tra de dag thams cad bsgral /",
    "NG0249:435": "phung po dur khrod gzhal yas su byas pa /",
    "NG0249:436": "ga go gdan du bor /",
    "NG0249:437": "ma rungs pa'i gnas bcom //",
    "NG0249:438": "sha zos khrag 'thung rus pa 'chos /",
    "NG0249:439": "'khor ba'i 'dam du bying ba de rnams bsgral kyang */",
    "NG0249:440": "da dung gya gyu dang */",
    "NG0249:441": "lhag ma la zhen pa de dag / ngan song 'khor ba'i gzhi 'dzin pa /",
    "NG0249:442": "lta ba log pa de dag / gnas yang dag par mdzad pa'i phyir /",
    "NG0249:443": "sbyang ba phrin las kyi gnas 'di gsungs so //",
    "NG0249:444": "sems can de dag kun gyi /",
    "NG0249:445": "dug gsum sbyang ba'i slad du //",
    "NG0249:446": "ma dad chen po khyod lus la //",
    "NG0249:447": "dug gsum zhe sdang me ltar 'bar //",
    "NG0249:448": "me yi snying po ram yin te //",
    "NG0249:449": "ye shes chen po'i me byung bas //",
    "NG0249:450": "drod kyi kun rtog dug gsum bsreg ram //",
    "NG0249:451": "ma dad chen po khyod lus la //",
    "NG0249:452": "dug gsum nga rgyal rlung du 'tshub //",
    "NG0249:453": "ye shes chen po'i rlung byung bas //",
    "NG0249:454": "dug gsum nga rgyal 'bud par bya'o yam //",
    "NG0249:455": "ma dad chen po khyod lus la //",
    "NG0249:456": "dug gsum 'dod chags chu ltar 'brub //",
    "NG0249:457": "ye shes chen po'i chu byung bas //",
    "NG0249:458": "dug gsum 'dod chags bkru bar bya'o kham //",
    "NG0249:459": "ngan song phung po gsum po @#//",
    "NG0249:460": "la //",
    "NG0249:461": "dpa' bo 'bru lnga'i gnas bkod pas //",
    "NG0249:462": "rgyud lnga 'khor ba'i rgyun lam bcad //",
    "NG0249:463": "de dag rgyal ba'i sras su bskyed //",
    "NG0249:464": "kun tu bzang po'i ngang nyid la //",
    "NG0249:465": "sangs rgyas sems can gnyis med pas //",
    "NG0249:466": "gnyis med don gyi lus la dgod //",
    "NG0249:467": "sems ni mi ldog dbyings su bsgral //",
    "NG0249:468": "phung po rang grol sangs rgyas rnams //",
    "NG0249:469": "'byung ba'i yul ni de bzhin no //",
    "NG0249:470": "tsit+ta rgyal ba'i gnas su ste //",
    "NG0249:471": "'og min bla med gnas mchog na //",
    "NG0249:472": "yab yum phyag rgya dbyings rgya nas //",
    "NG0249:473": "sku gsung thugs kyi rdo rje che //",
    "NG0249:474": "rdo rje dbyings kyi gral du dgod //",
    "NG0249:475": "a a yam s+pha ra na phat /",
    "NG0249:476": "btab bas /",
    "NG0249:477": "yab yum gnas su rdo rje sems dpar bskyed //",
    "NG0249:478": "sems dpa' 'phrul dgu gsal ba la //",
    "NG0249:479": "rnam gsum dbang yang bskur bar bya //",
    "NG0249:480": "dang po chos kyi gzugs brnyan yin //",
    "NG0249:481": "gnyis pa lhag par byang chub dbang *//",
    "NG0249:482": "gsum pa bdud rtsi chen po yin //",
    "NG0249:483": "de ltar dbang bskur don du bya //",
    "NG0249:484": "gzhan yang mos pa tshig gis bstod //",
    "NG0249:485": "spar ba bla med pa la ste //",
    "NG0249:486": "bstod pa 'og min pa la bstod //",
    "NG0249:487": "smon lam rdzogs pa chen por gdab //",
    "NG0249:488": "hum /",
    "NG0249:489": "pho brang pad+ma'i gdan steng na //",
    "NG0249:490": "de bzhin gshegs pa'i lha rnams kyis //",
    "NG0249:491": "spar dang bstod pa'i las mdzad la //",
    "NG0249:492": "nyon mongs 'khor ba zhi bar mdzod //",
    "NG0249:493": "ces bstod do //",
    "NG0249:494": "de nas rgyud dang lung dag dang *//",
    "NG0249:495": "man ngag la sogs smon lam btab //",
    "NG0249:496": "de ltar de yi byin rlabs kyis //",
    "NG0249:497": "'bras bu mtho ris 'thob pa'o //",
    "NG0249:498": "gsang ba'i rdzogs pa'i sa la dgod //",
    "NG0249:499": "ces gsungs so //",
    "NG0249:500": "rta mchog rol pa'i tan+t+ra las /",
    "NG0249:501": "ma dad pa 'khor dang bcas pa bsgral ba de",
    "NG0249:502": "gnas bde ba la dgod pa gsang ba'i le'u ste",
    "NG0249:503": "nyis brgya bzhi pa'o ///",
    "NG0249:504": "/ de nas gsang ba'i las sbas pa'i thig le pha rol phyin pa'i gnas dam pa thob pa //",
    "NG0249:505": "spyod pa bcu gnas su dag / mchog ma bgrod bde ba thob pa'i //",
    "NG0249:506": "las kyi rnam pa 'di rnams gsungs so //",
    "NG0249:507": "las kyi rgyal dang phyag na rdo rje dang *//",
    "NG0249:508": "pad+ma sems dpa' khyed rnams nyon //",
    "NG0249:509": "byang chub lam la dgod pa'i phyir //",
    "NG0249:510": "chos kyi spyod pa bcu yang spyod //",
    "NG0249:511": "rnam dkar dge ba la 'dun phyir //",
    "NG0249:512": "sbyin pa rnam gnyis rtag tu thong *//",
    "NG0249:513": "brjod du med pa'i don rtogs kyang *//",
    "NG0249:514": "sgrib pa sa lam rim par sbyong *//",
    "NG0249:515": "sems las ma gtogs sangs rgyas gzhan med kyang *//",
    "NG0249:516": "rtag tu sangs rgyas rnams la mchod //",
    "NG0249:517": "kun gzhi chos kyi mdzod yin yang *//",
    "NG0249:518": "chos kyi sgo dang rnam grangs la //",
    "NG0249:519": "rim pa de la spyod par gyis //",
    "NG0249:520": "gtsang dang dme ba gnyis med kyang *//",
    "NG0249:521": "byang chub chu rgyun khrus rnams kyis //",
    "NG0249:522": "skye ba med pa'i don rtogs kyang *//",
    "NG0249:523": "sbyin pa rnam bzhi rtag tu thong *//",
    "NG0249:524": "sangs rgyas sems can gnyis med kyang *//",
    "NG0249:525": "rtsol ba drag pos brtson 'grus skyed //",
    "NG0249:526": "ces gsungs so //",
    "NG0249:527": "de nas yang bka' stsal pa //",
    "NG0249:528": "sems dpa' la sogs khyod rnams nyon //",
    "NG0249:529": "theg pa'i rim pa @#//",
    "NG0249:530": "bsam yas kyang *//",
    "NG0249:531": "rtogs pa'i don la gcig las med //",
    "NG0249:532": "chos kyi 'bras bu bsam yas kyang *//",
    "NG0249:533": "rtogs na byang chub sems las med //",
    "NG0249:534": "gnas kyi bye brag bsam yas kyang *//",
    "NG0249:535": "rtogs na bgrod med gnas las med //",
    "NG0249:536": "chos kyi sgo mo bsam yas kyang *//",
    "NG0249:537": "rtogs na 'jug sgo gcig las med //",
    "NG0249:538": "thams cad byang chub sems chen po //",
    "NG0249:539": "de la rtag tu sgom par gyis //",
    "NG0249:540": "zhes gsungs so //",
    "NG0249:541": "rta mchog rol pa'i tan+t+ra las /",
    "NG0249:542": "'jug sgo bstan pa'i le'u ste nyis brgya lnga pa'o ///",
    "NG0249:543": "/ de nas dbang chen 'dus pa des //",
    "NG0249:544": "pad+ma sems dpa' la sogs nyon //",
    "NG0249:545": "thams cad sems nyid yin pa la //",
    "NG0249:546": "byang chub sems zhes bshad pa yang *//",
    "NG0249:547": "chos kyi sgo mo de gsungs kyang *//",
    "NG0249:548": "gnyen po nyid du gsungs pa yin //",
    "NG0249:549": "nyon mongs brgyad khri bzhi stong yang *//",
    "NG0249:550": "rtsa ba nyon mongs lnga ru 'dus //",
    "NG0249:551": "de las rtsa ba gsum du 'dus //",
    "NG0249:552": "nyon mongs rtsa ba 'dod chags yin //",
    "NG0249:553": "de nyid 'dul ba'i gnyen po ni //",
    "NG0249:554": "'dul ba nyi khri chig stong yin //",
    "NG0249:555": "dag byed gnyen po gcig las med //",
    "NG0249:556": "nyon mongs dug sdong chen po zhe sdang yin //",
    "NG0249:557": "de yi 'dul ba'i gnyen po ni //",
    "NG0249:558": "mdo sde nyi khri chig stong yin //",
    "NG0249:559": "cig car gnyen po gcig las med //",
    "NG0249:560": "nyon mongs dug sdong gti mug yin //",
    "NG0249:561": "de yi 'dul ba'i gnyen po ni //",
    "NG0249:562": "mngon pa nyi khri chig stong gsungs //",
    "NG0249:563": "spyod byed gnyen po gcig las med //",
    "NG0249:564": "de ltar rtogs pas de dag na //",
    "NG0249:565": "sdug bsngal chos nyid nyid du'o //",
    "NG0249:566": "nyon mongs lnga yang ye shes lnga //",
    "NG0249:567": "ye shes lnga yang de nyid don //",
    "NG0249:568": "thams cad gnyis med don du bshad //",
    "NG0249:569": "thabs dang shes rab gnyis med pa'o //",
    "NG0249:570": "sku dang thig le gnyis med pa'o //",
    "NG0249:571": "dbyings dang ye shes gnyis med pa'o //",
    "NG0249:572": "sangs rgyas sems can gnyis med pa'o //",
    "NG0249:573": "'di dang pha rol gnyis med pa'o //",
    "NG0249:574": "skye dang 'gag pa gnyis med pa'o //",
    "NG0249:575": "ces gsungs so //",
    "NG0249:576": "rta mchog rol pa'i tan+t+ra las /",
    "NG0249:577": "'khor rnams la chos gnyen po dang gnyis su med",
    "NG0249:578": "pa'i don bstan pa'i le'u ste nyis brgya drug pa'o",
    "NG0249:579": "/// / de nas pad+ma las kyi sems dpa' dang */",
    "NG0249:580": "phyag na rdo rje dang */",
    "NG0249:581": "las kyi rgyal po rnams kyis /",
    "NG0249:582": "dbang gi rgyal po la mgrin gcig tu bstod do //",
    "NG0249:583": "e ma ho dbang gi rgyal po che //",
    "NG0249:584": "sangs rgyas kun gyi yab chen po //",
    "NG0249:585": "thams cad kun bzang yangs pa'i gnas //",
    "NG0249:586": "sangs rgyas gtso mchog khyod la bstod //",
    "NG0249:587": "e ma ho /",
    "NG0249:588": "bde bar gshegs pa mang po'i sras //",
    "NG0249:589": "sangs rgyas kun 'dus kun mkhyen dpal //",
    "NG0249:590": "thams cad kun gyi mdzod 'dzin pa //",
    "NG0249:591": "ston pa'i sgron ma khyod la bstod //",
    "NG0249:592": "e ma ho bde gshegs thugs rje che //",
    "NG0249:593": "chos kyi char chen 'bebs mdzad pa //",
    "NG0249:594": "thams cad gnas su 'dren mdzad pa'i //",
    "NG0249:595": "sangs rgyas thugs rje gtso la bstod //",
    "NG0249:596": "e ma ho bde gshegs bcom ldan 'das //",
    "NG0249:597": "sems can kun gyi skyabs mdzad cing *//",
    "NG0249:598": "phongs pa @#//",
    "NG0249:599": "rnams kyi re ba skong *//",
    "NG0249:600": "thugs rje mgon skyabs khyod la bstod //",
    "NG0249:601": "e ma ho pad+ma mdzod 'dzin cing *//",
    "NG0249:602": "longs spyod don dam gter 'dzin cing *//",
    "NG0249:603": "dgos 'dod thams cad skong mdzad pa //",
    "NG0249:604": "nor bu rin chen khyod la bstod //",
    "NG0249:605": "e ma ho thugs rje che ldan cing *//",
    "NG0249:606": "ma rig rmongs pa'i mun pa sel //",
    "NG0249:607": "thams cad thugs rje 'od kyis 'dren mdzad pa //",
    "NG0249:608": "ston pa'i sgron ma khyod la bstod //",
    "NG0249:609": "e ma ho thugs rje mgon skyabs ldan //",
    "NG0249:610": "thams cad nye ba'i mgon skyabs mdzad //",
    "NG0249:611": "skyabs chen dam pa gdugs kyi mchog / thugs rje'i mgon skyabs khyod la bstod //",
    "NG0249:612": "e ma ho 'dod chags chags pa che //",
    "NG0249:613": "chags pas chags pa'i nad rnams sel //",
    "NG0249:614": "chags pa dag pa ye shes mchog / dag pa'i gtso mchog khyod la bstod //",
    "NG0249:615": "e ma ho sangs rgyas ston pa'i mchog / ma rig nad kyis zin pa la //",
    "NG0249:616": "dam chos bdud rtsis 'tsho byed pa //",
    "NG0249:617": "sman gyi rgyal po khyod la bstod //",
    "NG0249:618": "sangs rgyas ston pa thugs rje'i bdag / byams mgon",
    "NG0249:619": "thugs rje ldan pa'i mchog / thams cad lam gnas",
    "NG0249:620": "bder 'god pa / byams mgon thugs rje'i bdag la bstod //",
    "NG0249:621": "ces mgrin gcig tu bstod pa'o //",
    "NG0249:622": "rta mchog rol pa'i tan+t+ra las /",
    "NG0249:623": "'khor rnams bcom ldan 'das dbang gi rgyal pos gsungs",
    "NG0249:624": "pa la yi rangs nas bstod pa'i le'u ste nyis",
    "NG0249:625": "brgya bdun pa'o /// / de nas dbang gi rgyal pos bka' stsal pa //",
    "NG0249:626": "pad+ma las kyi sems dpa' dang */",
    "NG0249:627": "las kyi rgyal po dang */",
    "NG0249:628": "phyag na rdo rje la sogs pa'i 'khor khyed rnams kyis /",
    "NG0249:629": "nga'i rgyud 'di zung zhig / 'chongs shig / lhogs",
    "NG0249:630": "shig / kha ton du gyis shig / thub par",
    "NG0249:631": "gyis shig / dar zhing rgyas par gyis shig /",
    "NG0249:632": "yongs su sgrogs shig / shod cig / ston cig",
    "NG0249:633": "/ rgyud 'di bdud rtsi dam pa yin no //",
    "NG0249:634": "'di ni dngos grub dam pa yin no //",
    "NG0249:635": "'di ni pha rol tu phyin pa yin no //",
    "NG0249:636": "rgyud ni thabs dang shes rab dang *//",
    "NG0249:637": "dbyings dang ye shes pha rol phyin pa'i gdeng 'di",
    "NG0249:638": "bzung bas mchog tu gyur pas rta mchog rol pa'i",
    "NG0249:639": "rgyud ces bya bar zung zhig / 'di las dgos",
    "NG0249:640": "pa thams cad 'byung bas /",
    "NG0249:641": "nor bu rin po che'i rgyud ces bya bar zung",
    "NG0249:642": "zhig / rtog pa thams cad sel bar byed pas",
    "NG0249:643": "/ rtog pa sel ba'i rgyud ces bya bar zung zhig / thams cad sgrol bar byed pas /",
    "NG0249:644": "sgrol byed chen po'i rgyud ces bya bar yang zung zhig / ces gdams so //",
    "NG0249:645": "de nas pad+ma las kyi sems dpa' dang */",
    "NG0249:646": "las kyi rgyal po dang */",
    "NG0249:647": "phyag na rdo rje la sogs pa'i 'khor de rnams",
    "NG0249:648": "bcom ldan 'das kyis gsungs pa la rjes su yi",
    "NG0249:649": "rangs par gyur nas /",
    "NG0249:650": "mig mi 'dzum par bltas te gnas pa'o //",
    "NG0249:651": "de nas 'khor de rnams rang rang gi sa la 'khod do //",
    "NG0249:652": "rta mchog rol pa'i tan tra las /",
    "NG0249:653": "rgyud yongs su bzung zhing gtad pa'i le'u ste nyis brgya brgyad pa'o ///",
    "NG0249:654": "/ rta mchog rol pa'i @#//",
    "NG0249:655": "rgyud chen po rdzogs so //  // rgya gar skad las bod skad du bsgyur ba'i lots+tsha ba ni /",
    "NG0249:656": "rak+shi sid+d+hi dang */"
}
{
    "NG0529:1": "@#// thacatatam /",
    "NG0529:2": "rgya gar skad du /",
    "NG0529:3": "b+hu d+ha badzra sa swa sa ma ti na ma ti na ma tan tra /",
    "NG0529:4": "bod skad du /",
    "NG0529:5": "sangs rgyas rdo rje sems dpa'i dgongs pa tshig gsum pa'i rgyud /",
    "NG0529:6": "bcom ldan 'das mgon po 'od 'gyur ba med pa la phyag 'tshal lo //",
    "NG0529:7": "'di skad bdag gis thos pa'i dus gcig na /",
    "NG0529:8": "ye shes kyi snang ba 'gag pa med pa /",
    "NG0529:9": "'od kyi dkyil 'khor chen po'i klong na /",
    "NG0529:10": "rang snang rtogs pa'i rgyal ba rigs lnga dang */",
    "NG0529:11": "snang ba 'od kyi phung po chen po la 'du 'bral med par bzhugs so //",
    "NG0529:12": "'di skad bdag gis thos pa'i dus gcig na /",
    "NG0529:13": "sangs rgyas mi bskyod pa'i zhing khams mngon par dga' ba'i tshal na /",
    "NG0529:14": "rgyal ba rdo rje sems dpa' la /",
    "NG0529:15": "rdo rje rigs kyi 'khor bye ba khrag khrig mtha' yas pas bskor nas /",
    "NG0529:16": "rang rig pa'i ye shes ye nas rang bzhin gyi 'od kyi phung po chen po /",
    "NG0529:17": "'od gsal ba'i ngang la bzhugs so //",
    "NG0529:18": "de'i tshe gsang ba'i bdag po rdo rje 'dzin pa chen po des /",
    "NG0529:19": "sangs rgyas 'od mi 'khrugs pa chen po la 'di skad ces gsol to //",
    "NG0529:20": "kye kye sangs rgyas thams cad kyi mes po /",
    "NG0529:21": "rgyal ba 'od mi 'gyur ba chen po lags //",
    "NG0529:22": "ma rig 'khor ba'i sems can la //",
    "NG0529:23": "sangs rgyas dgongs pa gsung du gsol //",
    "NG0529:24": "zhes zhus so //",
    "NG0529:25": "de nas bde bar gshegs pa thams cad kyi mes po /",
    "NG0529:26": "sangs rgyas 'od mi 'gyur ba chen po //",
    "NG0529:27": "phyi nang med par 'od kyi phung por bzhugs pa des / @#//",
    "NG0529:28": "'di skad ces bka' stsal to //",
    "NG0529:29": "kye ma gsang ba'i bdag po khyod nyon cig /",
    "NG0529:30": "rang shes rig gi ngo bo sang nge ba 'di",
    "NG0529:31": "dngos po dang kha dog ci'i ngo bor yang ma",
    "NG0529:32": "grub par / stong sang de 'dug pa 'di sangs rgyas kun tu bzang mo yin no //",
    "NG0529:33": "rang rig pa shes rig gi ngo bo 'di stong",
    "NG0529:34": "bsngo tsam na gsal ba stong pa phyang chad du",
    "NG0529:35": "ma song bar / rang gi shes rig ma 'gags",
    "NG0529:36": "bar wa la la gsal ba 'di ka dpal kun",
    "NG0529:37": "tu bzang po yin no //",
    "NG0529:38": "rang gi rig pa dngos po cir yang ma grub pa'i stong pa dang */",
    "NG0529:39": "rang gi rig pa wal le gsal ba 'di dbyer mi phyed par 'dug pas /",
    "NG0529:40": "sangs rgyas chos kyi sku yin no //",
    "NG0529:41": "rang gi rig pa gsal stong dbyer med /",
    "NG0529:42": "'od kyi phung po chen por bzhugs pa 'di la /",
    "NG0529:43": "skye shi med pas sangs rgyas 'od mi 'gyur ba yin no //",
    "NG0529:44": "de ngo shes pas chog go / zhes bka' stsal to //",
    "NG0529:45": "de nas yang gsang ba'i bdag pos 'di skad ces zhus so //",
    "NG0529:46": "e ma ho /",
    "NG0529:47": "bde bar gshegs pa mgon po 'od dpag med //",
    "NG0529:48": "sangs rgyas btsal du med pa gsum po gsung du gsol //",
    "NG0529:49": "ces zhus so //",
    "NG0529:50": "de nas yang 'gro ba'i mgon po 'od dpag med chen pos /",
    "NG0529:51": "'di skad ces bka' stsal to //",
    "NG0529:52": "kye gsang ba'i bdag po khyod ma yengs par nyon",
    "NG0529:53": "cig / rang gi shes rig wal le dug pa",
    "NG0529:54": "'di sangs rgyas yin pas //",
    "NG0529:55": "sangs rgyas gzhan nas btsal du med //",
    "NG0529:56": "rang gi rig pa wal le khyug ge ba 'di rgyun du gsal bas /",
    "NG0529:57": "sangs rgyas chos kyi sku la bsgom bsgrub byar med do //",
    "NG0529:58": "rang gi rig pa chos kyi sku la skye shi med pas /",
    "NG0529:59": "las dang las kyi rnam par smin pas gos pa med do //",
    "NG0529:60": "zhes bka' stsal to //",
    "NG0529:61": "de nas yang gsang ba'i bdag pos 'di skad ces zhus so //",
    "NG0529:62": "kye kye sangs rgyas 'od mi 'gyur ba 'od kyi phung po chen po /",
    "NG0529:63": "sangs rgyas 'od kyi phung po chen po'i 'char lugs bstan du gsol /",
    "NG0529:64": "ces zhus so //",
    "NG0529:65": "de nas rnam par grol ba'i sangs rgyas 'od kyi phung po chen pos /",
    "NG0529:66": "'di skad ces bka' stsal to //",
    "NG0529:67": "kye gsang ba'i bdag po /",
    "NG0529:68": "rang gi rig pa'i rang 'od ngo ma shes pa rnams ni /",
    "NG0529:69": "las dang bag chags su bcas te 'khrul lo //",
    "NG0529:70": "rang gi 'od 'di ngo shes sam ma shes kyang rung *//",
    "NG0529:71": "sems can thams cad 'khrul pa'i snang ba 'gags pa dang */",
    "NG0529:72": "dag pa'i snang bzhag lngar 'char ro //",
    "NG0529:73": "de ngo shes na rang snang dag pa'i snang ba la gnyis su med par thim nas sangs rgya'o //",
    "NG0529:74": "de ni gdams ngag can gnad ngo shes pas sangs rgyas pa yin no //",
    "NG0529:75": "sems can thams cad la dag pa'i snang ba yang dang yang du shar yang */",
    "NG0529:76": "de ngo ma shes pas 'khor bar 'khyams so //",
    "NG0529:77": "'di sangs rgyas rdo rje sems dpa'i gsang lam yin no //",
    "NG0529:78": "de ngo shes pas chog go / don de ngo shes bar gyis shig / ces bka' stsal to //",
    "NG0529:79": "sangs rgyas thams cad kyi dgongs pa tshig nyung ba zhes bya ba'i rgyud @#//",
    "NG0529:80": "las /",
    "NG0529:81": "sangs rgyas rdo rje sems dpa'i gsang lam bstan pa'i le'u ste dang po'o ///",
    "NG0529:82": "/ de nas gsang ba'i bdag pos 'di skad ces zhus so //",
    "NG0529:83": "kye kye bde bar gshegs pa 'od kyi phung po chen po lags /",
    "NG0529:84": "bar do rnam pa gsum po gsung du gsol /",
    "NG0529:85": "ces zhus so //",
    "NG0529:86": "de nas yang sangs rgyas 'od mi 'gyur bas bka' stsal pa /",
    "NG0529:87": "kye gsang ba'i bdag po /",
    "NG0529:88": "da lta dang */",
    "NG0529:89": "'chi kha dang */",
    "NG0529:90": "bar do dang gsum las /",
    "NG0529:91": "da lta'i gdams ngag skyel ma dang 'dra'o //",
    "NG0529:92": "'chi ka'i rig pa 'gron bu dang 'dra'o //",
    "NG0529:93": "bar do'i snang ba bsun ma dang 'dra'o //",
    "NG0529:94": "de yang da lta'i gdams ngag dpe don rtags gsum",
    "NG0529:95": "gyis yid ches par gyis shig / dpe ni shel",
    "NG0529:96": "dang nyi ma 'dra 'bag rnam pa gsum mo //",
    "NG0529:97": "don da ltar gyi dus nas sku gsum 'du 'bral med par bzhugs pa 'di yin no //",
    "NG0529:98": "rtags gsum las chos sku'i rtags da ltar gyi rig",
    "NG0529:99": "pa rang gi ngo bo ma 'gags par sang nge",
    "NG0529:100": "gsal ba 'di sangs rgyas chos kyi sku yin no",
    "NG0529:101": "// longs sku'i rtags da lta'i lus kha mig dang bcas pa yin no //",
    "NG0529:102": "lus kyi nang na rang gi rig pa ma 'gags",
    "NG0529:103": "par gsal ba 'di nyid sangs rgyas longs spyod rdzogs",
    "NG0529:104": "pa'i sku shes rab kyi kha mig can yin no",
    "NG0529:105": "// sprul sku'i rtags da ltar rang gi mig nas 'od kyi phung po 'char ba 'di yin no //",
    "NG0529:106": "de yang rang gi mig rdo rje sems dpa'i me long la bcug nas ma yengs par bltas pas /",
    "NG0529:107": "chu bur gyi mig gis chos nyid dag pa'i snang ba ma thub par /",
    "NG0529:108": "sangs rgyas kyi zhing 'phra la dngas pa /",
    "NG0529:109": "gsal la 'tsher ba /",
    "NG0529:110": "rang bzhin bkrag la nyam nga bar me re re 'char ba 'di /",
    "NG0529:111": "sprul pa'i sku 'od kyi kha mig can yin no //",
    "NG0529:112": "rang gi snying gi nang dwangs ma lnga'i dbus na /",
    "NG0529:113": "ye shes lnga'i 'od kha dog lngar gnas pa ni sprul pa'i sku'o //",
    "NG0529:114": "'od lnga'i dbus na sku lnga gnas pa ni longs spyod rdzogs pa'i sku'o //",
    "NG0529:115": "sku dang 'od gnyis su mi rtogs pa'i dmigs pa ni chos kyi sku'o //",
    "NG0529:116": "chos kyi sku ji ltar nyams su blang ba ni",
    "NG0529:117": "nam mkha' gsum sprugs kyi gdams ngag go / de",
    "NG0529:118": "yang phyi'i nam mkha' bar snang stong pa 'di'o //",
    "NG0529:119": "nang gi nam mkha' mig dang snying gnyis 'brel ba'i rtsa sbugs stong seng nge ba 'di'o //",
    "NG0529:120": "gsang ba'i nam mkha' ni tsit+ta rin po che'i 'phyong gur phub pa'i gzhal yas khang ni gnang ngo *//",
    "NG0529:121": "de yang rig pa mig la gtad /",
    "NG0529:122": "mig bar snang la gtad pas /",
    "NG0529:123": "ye shes lhug par 'char ro //",
    "NG0529:124": "longs sku'i nyams len ni /",
    "NG0529:125": "srid pa'i me long gi nang du rgyal ba rigs lnga'i gzugs brnyan 'char du bcug la lta'o //",
    "NG0529:126": "sprul sku'i nyams len ni sgra 'od zer gsum nyams su blangs te /",
    "NG0529:127": "sgra ni rna ba bkag la lta'o //",
    "NG0529:128": "'od ni sgron ma dang man shel la lta'o //",
    "NG0529:129": "zer ni nyi ma'i snying po la lta'o //",
    "NG0529:130": "de dag gis da lta'i gdams ngag bstan pa'o //",
    "NG0529:131": "'chi ka'i rig pa @#//",
    "NG0529:132": "'gron bu lta bu la gsum ste /",
    "NG0529:133": "phyi 'byung ba bstib pa /",
    "NG0529:134": "nang gi 'byung ba bstibs pa dang */",
    "NG0529:135": "gsang ba'i 'byung ba rdzogs pa'o //",
    "NG0529:136": "de yang snyigs ma'i phung po lus las dwangs ma ye shes kyi 'od lnga /",
    "NG0529:137": "chos nyid nam mkha' la thim mo //",
    "NG0529:138": "bar dor sangs rgyas kyi zhing khams rnam par dag pa zhag lngar 'char ro //",
    "NG0529:139": "de nyid ngo shes pas rang snang dag pa'i snang",
    "NG0529:140": "ba la gnyis su med par thim nas sangs rgya'o",
    "NG0529:141": "// bar do gsum ni chos nyid bar do //",
    "NG0529:142": "srid par bar do //",
    "NG0529:143": "las kyi bar do'o //",
    "NG0529:144": "chos nyid bar do ni zhag lnga dag pa'i snang ba 'char te /",
    "NG0529:145": "bsun ma gsum yod do //",
    "NG0529:146": "de yang 'od dang sgra dang zer gsum mo //",
    "NG0529:147": "'od ni bde bar gshegs pa'i 'od mchog gi 'od gsal lo //",
    "NG0529:148": "de yang 'od 'phra la dngas pa /",
    "NG0529:149": "gsal la 'tsher ba /",
    "NG0529:150": "rang bzhin gyi bkrag la nyam nga bas /",
    "NG0529:151": "'jig rten gyi khams thams cad khengs pa ni /",
    "NG0529:152": "nam zla sos ka'i thang la smig sgyu 'gyu ba bzhin me re re 'ong ngo *//",
    "NG0529:153": "de la ma 'jigs shig / 'od kyi nang thams",
    "NG0529:154": "cad nas chos nyid rang sgra 'brug stong ldir ba",
    "NG0529:155": "tsam / sgra grags la che ba 'u ru ru 'ong ngo *//",
    "NG0529:156": "de la ma sdangs shig / 'od las zer mtshon cha'i char 'bab pa 'dra ba /",
    "NG0529:157": "mtshon cha sna tshogs su zing zing bas snang ba thams cad khengs nas 'ong ngo *//",
    "NG0529:158": "de la ma skrag cig de dag ni mchog gi 'od gsal te /",
    "NG0529:159": "ma 'jigs ma sdangs ma skrag cig / de bas na da ltar nyams su len pa gal che'o //",
    "NG0529:160": "srid pa'i bar do ni da lta'i nyam len 'di",
    "NG0529:161": "zhen na sgra 'od zer gsum la 'jigs sdangs skrag",
    "NG0529:162": "pa snyam byed pas /",
    "NG0529:163": "rang snang la the tsom zos te rang ngo ma shes pas /",
    "NG0529:164": "'od de las rigs drug gi snang ba shar te /",
    "NG0529:165": "lha dang lha ma yin gyi 'od ljang khu /",
    "NG0529:166": "mi'i 'od ser po /",
    "NG0529:167": "byol song gi 'od nag po /",
    "NG0529:168": "yi dwags kyi 'od dmar po /",
    "NG0529:169": "dmyal ba'i 'od dkar po lngar 'char ro //",
    "NG0529:170": "bar du bla ma yi dam mkha' 'gro gsum gyi snang ba 'char ro //",
    "NG0529:171": "de la gong gi 'od gsal gyi snang ba la 'jigs shing */",
    "NG0529:172": "'og gi rigs drug gi snang ba la mi 'jigs par thun mong gi 'od ngo ma shes pas /",
    "NG0529:173": "'gro ba rigs drug gi snang ba la rig pa 'jug tu 'gro bas /",
    "NG0529:174": "de bzhin gshegs pa'i 'od ngo shes par bya'o //",
    "NG0529:175": "rang 'od ngo shes pas bar do der bla ma yi dam mkha' 'gro gsum gyis lung ston te /",
    "NG0529:176": "rigs kyi bu khyod bde bar gshegs pa'i rang gi",
    "NG0529:177": "'od la ma 'jigs ma sdangs ma skrag cig /",
    "NG0529:178": "rang gi snang ba yin no zhes lung ston no",
    "NG0529:179": "// bla mas lung ston pa ni /",
    "NG0529:180": "bla ma'i man ngag dran pa dang bla ma la mos gus che ba la 'ong ngo *//",
    "NG0529:181": "yi dam gyi lhas lung ston pa ni phyi nang",
    "NG0529:182": "gsang ba'i dbang rdzogs pa dang yi dam gyi lha",
    "NG0529:183": "gsal zhing rtag tu dran pa la 'ong ngo *//",
    "NG0529:184": "mkha' 'gros lung ston pa ni gsang sngags kyi dam tshig ma nyams pa la bya'o //",
    "NG0529:185": "lung bstan pas mchog gi 'od gsal de rang @#//",
    "NG0529:186": "gi 'od du shes nas sangs mi rgya mi srid pas /",
    "NG0529:187": "srid pa'i bar do zhes bya'o //",
    "NG0529:188": "lung ston pa med na thun mong gi lam la shes pa zhugs nas /",
    "NG0529:189": "skad cig ma dang po la sangs rgyas kyi 'od nub nas 'gro /",
    "NG0529:190": "skad cig ma gnyis par rdzogs ldan gyi snang ba nub nas 'gro /",
    "NG0529:191": "skad cig ma gsum pa la de nas rdzogs ldan",
    "NG0529:192": "mun pa nag po'i rgyal khams nyin mo'i snang ba",
    "NG0529:193": "med par char rlung 'thibs pa lta bu'i nang nas",
    "NG0529:194": "shin tu sdug go / dper na nyi ma nub",
    "NG0529:195": "nas sa sros pa dang 'dra'o //",
    "NG0529:196": "der zhag bdun 'khyam mo //",
    "NG0529:197": "de nas zhag bdun pa la sangs nas /",
    "NG0529:198": "lhan cig skyes pa'i lha dang 'dre gnyis kyis /",
    "NG0529:199": "gshin rje chos kyi rgyal po'i drung du khrid nas",
    "NG0529:200": "las dge sdig gang mang 'dren pas ma 'cham nas",
    "NG0529:201": "/ der gshin rjes las kyi me long la ltar bcug pas /",
    "NG0529:202": "mngon sum du mthong ste stobs gang che ba'i dbang gis mtho ris dang ngan song du 'phen no //",
    "NG0529:203": "de'i phyir las kyi bar do zhes bya ste /",
    "NG0529:204": "las kyis ma gos pa gal che'o //",
    "NG0529:205": "de ltar gdams pa'i gnad shes pa rnams skad cig ma gsum la sangs rgya nges la /",
    "NG0529:206": "mi shes pa rnams 'khor bar 'khyams pas /",
    "NG0529:207": "gdams pa'i gnad shes shing goms par bya ba rab tu gces so //",
    "NG0529:208": "sangs rgyas thams cad kyi dgongs pa tshig nyung ba zhes bya ba'i rgyud las /",
    "NG0529:209": "rdo rje sems dpa'i zhal chems gsum pa'i le'u ste gnyis pa'o ///",
    "NG0529:210": "/ bcom ldan 'das kyis de skad ces bka' stsal pa dang */",
    "NG0529:211": "gsang ba'i bdag po la sogs pa'i 'khor thams cad",
    "NG0529:212": "rab tu dga' zhing yi rangs te rol mo'i sprin",
    "NG0529:213": "gyis gtibs shing */ bcom ldan 'das kyis gsungs pa la mngon par bstod do //",
    "NG0529:214": "sangs rgyas thams cad kyi dgongs pa tshig nyung ngu",
    "NG0529:215": "zhes bya ba'i rgyud kyi rgyal po ches gsang ba",
    "NG0529:216": "rdzogs so // // dpal o rgyan gyi slob dpon",
    "NG0529:217": "chen po pad+ma 'byung gnas kyis khra mo brag la",
    "NG0529:218": "gter du btsal ba'o //"
}
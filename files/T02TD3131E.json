{
    "T02TD3131E:244a-0": "@244a # // rgya gar skad du /",
    "T02TD3131E:244a-1": "pra tishtha bi dhi:/",
    "T02TD3131E:244a-2": "bod skad du /",
    "T02TD3131E:244a-3": "rab gnas kyi cho ga //",
    "T02TD3131E:244a-4": "dpal rdo rje sems dpa' la phyag 'tshal lo //",
    "T02TD3131E:244a-5": "bya ba'i rgyud kyi rjes 'brangs nas //",
    "T02TD3131E:244a-6": "rab gnas cho ga brjod par bya //",
    "T02TD3131E:244a-7": "snyan grags mi snyan rnyed ma rnyed //",
    "T02TD3131E:244a-8": "bde sdug bstod dang de bzhin smod //",
    "T02TD3131E:244a-9": "'jig rten chos kyis ma gos pa'i //",
    "T02TD3131E:244a-10": "rdo rje slob dpon dag gis bya ;",
    "T02TD3131E:244a-11": "/ dkyil 'khor dang /",
    "T02TD3131E:244a-12": "ting nge 'dzin dang /",
    "T02TD3131E:244a-13": "phyag rgya dang /",
    "T02TD3131E:244a-14": "byed pa dang /",
    "T02TD3131E:244a-15": "gdan dang /",
    "T02TD3131E:244a-16": "bzlas pa dang /",
    "T02TD3131E:244a-17": "sbyin sreg dang /",
    "T02TD3131E:244a-18": "gtor ma dang /",
    "T02TD3131E:244a-19": "mchod pa'i las dang phab cing bsdu ba ste /",
    "T02TD3131E:244a-20": "de kho na nyid bcu rig pa rtag tu sdig pa la 'jigs shing dran pa dang /",
    "T02TD3131E:244a-21": "lus dang srog la mi lta ba blo brtan pa /",
    "T02TD3131E:244a-22": "'jig rten pha rol la ltos pa dang bcas pa'o //",
    "T02TD3131E:244a-23": "nyal ba dang /",
    "T02TD3131E:244a-24": "gnyid dang /",
    "T02TD3131E:244a-25": "reg pa'i bde ba dang /",
    "T02TD3131E:244a-26": "bza' ba dang bgo ba la sogs pa'i nye bar longs sbyod pa rnams la chags pa med pa /",
    "T02TD3131E:244a-27": "phyin ci ma log pa sgrub pa la snying por byed pa /",
    "T02TD3131E:244a-28": "phyi rol la ma chags pa /",
    "T02TD3131E:244a-29": "sangs rgyas nyid sgrub par byed pa /",
    "T02TD3131E:244a-30": "'khor bas 'jigs pa /",
    "T02TD3131E:244a-31": "sems can la ltos pa dang bcas pa /",
    "T02TD3131E:244a-32": "kha na ma tho ba med pa /",
    "T02TD3131E:244a-33": "sdig pa thams cad sbangs pa /",
    "T02TD3131E:244a-34": "'dod pa'i chags pa la sogs pa la yang dag par mi rtog pa /",
    "T02TD3131E:244b-0": "mi gtsang ba dang byams pa la sogs pa'i @244b nyon mongs pa'i gnyen po'i phyogs su gyur pa'o //",
    "T02TD3131E:244b-1": "dge ba dang ldan pa mtshan nyid 'di rnams dang ldan pa la /",
    "T02TD3131E:244b-2": "slob mas gsol ba btab ste /",
    "T02TD3131E:244b-3": "lugs ma'am 'bur du byas pa'am /",
    "T02TD3131E:244b-4": "'dus byas la sogs pa rab tu gnas par bya ba'i don du rab tu gnas pa'i sa gzhi mngon par 'dus byas pa /",
    "T02TD3131E:244b-5": "bla re dang /",
    "T02TD3131E:244b-6": "rgyal mtshan dang /",
    "T02TD3131E:244b-7": "ba dan la sogs pa bslang zhing rgyan thams cad kyis brgyan te /",
    "T02TD3131E:244b-8": "rgyan med na gser gyi sor gdub gcig thogs te /",
    "T02TD3131E:244b-9": "de la rab tu gnas pa'i sa gzhi la sku gzugs dang /",
    "T02TD3131E:244b-10": "pu sti dang /",
    "T02TD3131E:244b-11": "thang ga'am mchod rten la sogs pa mdun du yang dag par bzhag ste /",
    "T02TD3131E:244b-12": "de la sku gzugs sam /",
    "T02TD3131E:244b-13": "thang ga'am /",
    "T02TD3131E:244b-14": "pu sti dang /",
    "T02TD3131E:244b-15": "mchod rten la bsang ba dang /",
    "T02TD3131E:244b-16": "kha bshal ba dang /",
    "T02TD3131E:244b-17": "me tog la sogs pa rnams par sbyin par bya'o //",
    "T02TD3131E:244b-18": "phyis ni nam mkha' la gnas pa'i de bzhin gshegs pa rnams la rnam pa lngas yang dag par mchod de /",
    "T02TD3131E:244b-19": "rnam par mi rtog pa'i ting nge 'dzin la gnas pa'i slob dpon gyis bdug spos kyi snod gzung zhing /",
    "T02TD3131E:244b-20": "nam mkha'i khams pa'i de bzhin gshegs pa rnams la 'di skad brjod par bya'o //",
    "T02TD3131E:244b-21": "sa ma ya stvam /",
    "T02TD3131E:244b-22": "sa ma ya stvam aa ham zhes pa lan gsum brjod do//",
    "T02TD3131E:244b-23": "ji ltar sangs rgyas thams cad kyis //",
    "T02TD3131E:244b-24": "dga' ldan gnas su rab gnas nas //",
    "T02TD3131E:244b-25": "lha mo sgyu 'phrul lhums zhugs ltar //",
    "T02TD3131E:244b-26": "de yi rnam par 'dir zhugs shig / rtag tu mgon po 'dir bzhugs nas //",
    "T02TD3131E:244b-27": "che ge mo yi don phyir dang //",
    "T02TD3131E:244b-28": "byang chub sems ni 'phel bya'i phyir //",
    "T02TD3131E:244b-29": "me tog la sogs 'di bzhes shig / ces bya ba 'dis de bzhin gshegs pa rnams lhag par gnas par bya'o //",
    "T02TD3131E:244b-30": "phyis ni bstod cing sbyin sreg gi dus su yang ji lta ba'i bstod pa bya'o //",
    "T02TD3131E:244b-31": "sku gzugs la sogs pa'i mdun du yang /",
    "T02TD3131E:244b-32": "yungs kar lag pa g-yon ba dang g-yas pa gnyis su gzung ste /",
    "T02TD3131E:244b-33": "g-yas pa'i khu tshur gyis g-yas skor du lan gsum du bskor zhing yungs kar de rnams me la blugs par bya'o //",
    "T02TD3131E:244b-34": "g-yon pa'i khu tshur gyis g-yon du lan gsum du bskor zhing yungs kar mer blugs par bya ste /",
    "T02TD3131E:245a-0": "'di ni rtog pa med pa khams gsum du skyon bsal @245a * //",
    "T02TD3131E:245a-1": "ba'i ched du bskor bar bya ba ni /",
    "T02TD3131E:245a-2": "aom sarba p'a pam da ha na badzr'a ya sv'a h'a /",
    "T02TD3131E:245a-3": "zhes brjod do //",
    "T02TD3131E:245a-4": "de nas khyor ba dang bcas pas chu blangs te me de nyid du blugs par bya'o //",
    "T02TD3131E:245a-5": "de sngon du song bas sku gzugs la sogs pa rab tu gnas par bya'o zhes bya ba ni lhag par gnas pa'i rim pa'o //",
    "T02TD3131E:245a-6": "de nas phyi dro'i dus su bum pa ni lnga'am brgyad dam gcig kyang rung ste /",
    "T02TD3131E:245a-7": "dri zhim po dang bcas pa'i chus yongs su bkang la /",
    "T02TD3131E:245a-8": "rke la gos gnyis kyis dkris te /",
    "T02TD3131E:245a-9": "aam pa'am pa la sha la sogs pa'i yal gas kha legs par brgyan la /",
    "T02TD3131E:245a-10": "yungs kar dang ku su ma'i me tog dang bcas pa'i gser dang /",
    "T02TD3131E:245a-11": "dngul dang /",
    "T02TD3131E:245a-12": "mu tig dang /",
    "T02TD3131E:245a-13": "mu men dang /",
    "T02TD3131E:245a-14": "byi ru dang zhes bya ba ni po che sna lnga dang /",
    "T02TD3131E:245a-15": "gro dang /",
    "T02TD3131E:245a-16": "nas dang /",
    "T02TD3131E:245a-17": "mon sran gre'u dang /",
    "T02TD3131E:245a-18": "til dang /",
    "T02TD3131E:245a-19": "'bras so ba dang /",
    "T02TD3131E:245a-20": "'bru sna lnga dang /",
    "T02TD3131E:245a-21": "rnam bar rgyal ba dkar po dang /",
    "T02TD3131E:245a-22": "bri ha ti dag [?] ka ri dang /",
    "T02TD3131E:245a-23": "ha sa de ba dang /",
    "T02TD3131E:245a-24": "dandotpa la dang sman lnga'o //",
    "T02TD3131E:245a-25": "de rnams dang yang dag bar ldan par byas la /",
    "T02TD3131E:245a-26": "zlum por byas la gzhag par bya'o //",
    "T02TD3131E:245a-27": "bum pa so sor blangs te /",
    "T02TD3131E:245a-28": "aom ru ru sphu ru dzva la siddha lo tsa ni sarbba aartha s'a dha ni sv'a h'a /",
    "T02TD3131E:245a-29": "zhes bya ba'i sngags kyis mngon bar bsngags par byas ba'am /",
    "T02TD3131E:245a-30": "yang na byin pa'i sngags yi ge gsum dang spel ba 'dis phyi dro'i dus su bum pa mngon par bya'o //",
    "T02TD3131E:245a-31": "nang par snga bar sku gzugs gos ser pos dkris te /",
    "T02TD3131E:245a-32": "kha shar phyogs su bstan te bzhag la khrus bya'o //",
    "T02TD3131E:245a-33": "de'i khrus kyi rim pa ni 'di yin te /",
    "T02TD3131E:245a-34": "ba'i rnam pa lnga la /",
    "T02TD3131E:245a-35": "aom h'um tr'am hr'i: aa:/",
    "T02TD3131E:245a-36": "zhes bya ba'i sa bon gyis mngon par bsngags shing d'ur ba'i chang bus gzhug par bya'o //",
    "T02TD3131E:245a-37": "de nas dri zhim pa'i mar nag gis byugs te /",
    "T02TD3131E:245a-38": "aom sarba ta th'a ga ta k'a ya bi sho dha ne sv'a h'a /",
    "T02TD3131E:245a-39": "zhes bya ba'i sngags kyis mngon par bsngags shing dh'ur ba'i chang bus gzhug par bya'o ;",
    "T02TD3131E:245a-40": "/ de'i rjes su au dumw'a ra dang /",
    "T02TD3131E:245a-41": "n+ya gro dhya las skyes pa'i shing shun legs par btags pa 'khar ba'i snod kyi dbus su bzhag ste g-yas phyogs kyi glor bzhag la /",
    "T02TD3131E:245a-42": "mar nag dbyung ba'i don du sku gzugs la byug par bya'o //",
    "T02TD3131E:245b-0": "de nas bum pa re re'i chus sku gzugs @245b la khrus gsol bar bya ste /",
    "T02TD3131E:245b-1": "ji ltar bltams pa tsam gyis ni //",
    "T02TD3131E:245b-2": "de bzhin gshegs rnams khrus gsol ltar //",
    "T02TD3131E:245b-3": "lha yi chu ni dag pa yis //",
    "T02TD3131E:245b-4": "de bzhin bdag gis khrus gsol lo //",
    "T02TD3131E:245b-5": "zhes bya ba'i tshig brjod cing /",
    "T02TD3131E:245b-6": "aom sarba tath'a ga ta aa bhi she ka sa ma ya shri ye h'um /",
    "T02TD3131E:245b-7": "zhes bya ba'i sngags kyang brjod par bya'o //",
    "T02TD3131E:245b-8": "nam mkha' la gnas pa'i rig pa phab ste /",
    "T02TD3131E:245b-9": "bum pa'i bdud rtsi'i chus sku gzugs la khrus byed par bsgom par bya'o //",
    "T02TD3131E:245b-10": "de nas slob dpon gyis de la gos kyi chu blangs shing bla na med par byas la gdan rang rang gi gzhag par bya'o //",
    "T02TD3131E:245b-11": "'di ni sku gzugs kyi khrus kyi rim pa'o //",
    "T02TD3131E:245b-12": "gal te thang sku'am /",
    "T02TD3131E:245b-13": "pu sti'am /",
    "T02TD3131E:245b-14": "bris pa'i mchod rten nam sku gzugs la sogs pa khrus byed par 'dod na /",
    "T02TD3131E:245b-15": "de'i tshe pu sti la sogs pa khrus kyi rim pa bya ste /",
    "T02TD3131E:245b-16": "mdun du me long de la ba'i rnam par lnga dang /",
    "T02TD3131E:245b-17": "mar nag dang /",
    "T02TD3131E:245b-18": "shun pa la sogs pa'i rim pas sngon bzhin du bum pa'i chus kyang bkru bar bya'o zhes bya ba ni khrus kyi rim pa'o //",
    "T02TD3131E:245b-19": "de nas nam mkha' la gnas pa bcom ldan 'das dkyil 'khor gyi 'khor lo'i rnam pa'i gzugs la khyad par du gzhug par bya'o //",
    "T02TD3131E:245b-20": "gal te sku gzugs sam pu stir byed par 'dod na /",
    "T02TD3131E:245b-21": "nam mkha' la gnas pa'i bcom ldan 'das kyis dkyil 'khor gyi 'khor lo'i rnam pa'i bu sti yi ge'i rnam par yongs su gyur par bsam par bya'o //",
    "T02TD3131E:245b-22": "de nas gos zung brtsegs sku la bskon par bya ste /",
    "T02TD3131E:245b-23": "aom badzra b'a sa se sv'a h'a zhes bya ba'i sngags kyis so //",
    "T02TD3131E:245b-24": "ku sha'i chang bus ni sku gzugs la sogs pa la ba sang gtor yang bya zhing zhal bsil yang bya'o //",
    "T02TD3131E:245b-25": "me tog la sogs pa mchod pa rnams pa lnga sngags 'dis dbul bar bya ste /",
    "T02TD3131E:245b-26": "aom badzra pushpe h'um de ltar thams cad bya'o //",
    "T02TD3131E:245b-27": "yang de bzhin du /",
    "T02TD3131E:245b-28": "chu dang thang las skyes pa yi //",
    "T02TD3131E:245b-29": "me tog 'di ni mchog yin te //",
    "T02TD3131E:245b-30": "bdag gis dad pas 'bul lags kyis //",
    "T02TD3131E:245b-31": "ji ltar bde bas bzhes su gsol //",
    "T02TD3131E:245b-32": "lhan cig skyes dang de bzhin sbyar //",
    "T02TD3131E:245b-33": "bdug pa 'di ni mchog yin te //",
    "T02TD3131E:245b-34": "bdag gis dad pas 'bul lags na //",
    "T02TD3131E:245b-35": "ji ltar bde bas bzhes su gsol //",
    "T02TD3131E:246a-0": "lha @246a * //",
    "T02TD3131E:246a-1": "cig skyes dang de bzhin sbyar //",
    "T02TD3131E:246a-2": "dri zhim bde ba'i mchog yin te //",
    "T02TD3131E:246a-3": "bdag gis gus pas 'bul lags kyis //",
    "T02TD3131E:246a-4": "ji ltar bde bas bzhes su gsol //",
    "T02TD3131E:246a-5": "mar dang mar nag mar me 'od //",
    "T02TD3131E:246a-6": "lha rdzas 'od 'bar mun 'joms pa'i //",
    "T02TD3131E:246a-7": "mi shes thams cad zhi ba'i phyir //",
    "T02TD3131E:246a-8": "bdag gis dad pas 'bul lags na //",
    "T02TD3131E:246a-9": "ci bde bar ni bzhes su gsol //",
    "T02TD3131E:246a-10": "bza' dang bca' dang ldan pa yi //",
    "T02TD3131E:246a-11": "lha bshos thams cad yang dag ldan //",
    "T02TD3131E:246a-12": "kha dog dri dang ro ro ldan pa //",
    "T02TD3131E:246a-13": "khyed la dbul gyis bzhes su gsol //",
    "T02TD3131E:246a-14": "zhes bya ba'i sngags 'dis 'di rnams kyi go rims bzhin du dbul bar bya'o //",
    "T02TD3131E:246a-15": "ji ltar sbyin sreg gi dus su yang aargham la sogs pa'i sngags kyis de bzhin du yang bya'o //",
    "T02TD3131E:246a-16": "de nas sku gzugs kyi spyan thur mas dbye bar bya ste /",
    "T02TD3131E:246a-17": "aom tsakshu tsakshu sa manta tsakshu tsakshu bi sho dha ne sv'a h'a /",
    "T02TD3131E:246a-18": "de nas rdo rje gzung zhing dril bu dkrol nas mi bskyod rdo rje ye shes la sogs pas bstod par bya'o //",
    "T02TD3131E:246a-19": "de nas nang par snga bar sngon bzhin du sbyin sreg byas la /",
    "T02TD3131E:246a-20": "ts'a ru'i bza' ba sngags kyis dag byed du sgrub par byed /",
    "T02TD3131E:246a-21": "aom di bya ni sa m'a dhi nghy'a na pri na ne sv'a h'a /",
    "T02TD3131E:246a-22": "ts'a ru'i bza' ba dbul ba'i sngags so //",
    "T02TD3131E:246a-23": "de nas lhag ma gzhan rnams slob dpon dang slob ma dang /",
    "T02TD3131E:246a-24": "yon bdag gis bza' bar bya'o //",
    "T02TD3131E:246a-25": "gzhan dag don du gnyer ba la yang cung zad sbyin no //",
    "T02TD3131E:246a-26": "gang yang nye bar dgos pa thams cad sbyin sreg gi dus dang /",
    "T02TD3131E:246a-27": "rab tu gnas pa'i dus kyi rdzas ni rdo rje slob dpon gyis dbang zhing yongs su brtag par bya'o //",
    "T02TD3131E:246a-28": "slob ma dang lha bzo la ni gang yang phul ba'i nor de rnams mi gnang ngo //",
    "T02TD3131E:246a-29": "rab tu gnas pa'i cho ga slob dpon ngag gi dbang phyug grags pas mdzad pa rdzogs so /",
    "T02TD3131E:246a-31": "// / pandi ta don yod rdo rje dang /",
    "T02TD3131E:246a-32": "khams pa lo ts'a ba ba ris bsgyur ba'o//"
}
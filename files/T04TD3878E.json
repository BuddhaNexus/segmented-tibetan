{
    "T04TD3878E:188a-0": "@188a # // rgya gar skad du /",
    "T04TD3878E:188a-1": "bo dhi satva ts'ar+ya aa ba t'a ra shat+trim shata pandi aartha /",
    "T04TD3878E:188a-2": "bod skad du /",
    "T04TD3878E:188a-3": "byang chub sems dpa'i spyod pa la 'jug pa'i don sum cu rtsa drug bsdus pa /",
    "T04TD3878E:188b-0": "sangs rgyas dang byang @188b chub sems dpa' thams cad la phyag 'tshal lo //",
    "T04TD3878E:188b-1": "dal 'byor 'di ni shin tu rnyed par dka' //",
    "T04TD3878E:188b-2": "skyes bu don grub thob par gyur pa la //",
    "T04TD3878E:188b-3": "gal te 'di la phan pa ma bsgrubs na //",
    "T04TD3878E:188b-4": "phyis 'di yang dag 'byor bar ga la 'gyur //",
    "T04TD3878E:188b-5": "ji ltar mtshan mo mun nag sprin rum na //",
    "T04TD3878E:188b-6": "glog 'gyu skad cig rab snang ston pa ltar //",
    "T04TD3878E:188b-7": "de bzhin sangs rgyas mthu yis brgya lam na //",
    "T04TD3878E:188b-8": "'jig rten bsod nams blo gros thang 'ga' 'byung //",
    "T04TD3878E:188b-9": "de ltar dge ba nyam chung nyid la rtag / sdig pa stobs chen shin tu mi bzad pa //",
    "T04TD3878E:188b-10": "de ni rdzogs pa'i byang chub sems min pa //",
    "T04TD3878E:188b-11": "dge gzhan gang gis zil gyis non par 'gyur //",
    "T04TD3878E:188b-12": "bskal ba du mar rab dgongs mdzad pa yi //",
    "T04TD3878E:188b-13": "thub dbang rnams kyis 'di nyid phan par gzigs //",
    "T04TD3878E:188b-14": "'dis ni tshad med skye bo'i tshogs rnams kyi //",
    "T04TD3878E:188b-15": "bde mchog bde blag nyid du thob par byed //",
    "T04TD3878E:188b-16": "'jigs dang sdug bsngal brgya phrag gzhom 'dod cing //",
    "T04TD3878E:188b-17": "sems can mi bde bsal bar 'dod pa dang ;",
    "T04TD3878E:188b-18": "/ bde mang brgya phrag spyod par 'dod pas kyang //",
    "T04TD3878E:188b-19": "byang chub sems nyid rtag tu btang mi bya //",
    "T04TD3878E:188b-20": "byang chub sems skyes gyur na skad cig gi /'khor ba'i btson rar bsdams pa'i nyam thag rnams //",
    "T04TD3878E:188b-21": "bde gshegs rnams kyi sras zhes brjod bya zhing //",
    "T04TD3878E:188b-22": "'jig rten lha mir bcas pas phyag byar 'gyur //",
    "T04TD3878E:188b-23": "gser 'gyur rtsi yi rnam pa mchog lta bur //",
    "T04TD3878E:188b-24": "mi gtsang lus 'di blangs nas rgyal ba'i sku //",
    "T04TD3878E:188b-25": "rin chen rin thang med par sgyur bas na //",
    "T04TD3878E:188b-26": "byang chub sems zhes bya bar rab brtan bzung //",
    "T04TD3878E:188b-27": "byang chub sems de mdor bsdu na //",
    "T04TD3878E:188b-28": "rnam pa gnyis su shes bya ste //",
    "T04TD3878E:188b-29": "byang chub smon pa'i sems dang ni //",
    "T04TD3878E:188b-30": "byang chub 'jug pa nyid yin no //",
    "T04TD3878E:188b-31": "'gro bar 'dod dang 'gro ba yi //",
    "T04TD3878E:188b-32": "bye brag ji ltar shes pa ltar //",
    "T04TD3878E:188b-33": "de bzhin mkhas pas 'di gnyis kyi //",
    "T04TD3878E:188b-34": "bye brag rim bzhin shes par bya //",
    "T04TD3878E:188b-35": "byang chub smon pa'i sems las ni //",
    "T04TD3878E:188b-36": "'khor tshe 'bras bu che 'byung yang //",
    "T04TD3878E:188b-37": "ji ltar 'jug pa'i sems bzhin du //",
    "T04TD3878E:188b-38": "bsod nams rgyun chags 'byung ba min //",
    "T04TD3878E:188b-39": "gang nas bzung ste sems can khams //",
    "T04TD3878E:188b-40": "mtha' yas rab tu bsgral ba'i phyir //",
    "T04TD3878E:188b-41": "mi ldog pa yi sems kyis su //",
    "T04TD3878E:188b-42": "sems de yang dag blangs gyur pa //",
    "T04TD3878E:188b-43": "de nas bzung ste gnyid log gam //",
    "T04TD3878E:188b-44": "bag med gyur kyang bsod nams shugs //",
    "T04TD3878E:189a-0": "@189a * // rgyun mi 'chad par du ma zhig / nam mkha' mnyam par rab tu 'byung //",
    "T04TD3878E:189a-1": "phan par bsams pa tsam gyis kyang //",
    "T04TD3878E:189a-2": "sangs rgyas mchod las khyad 'phags na //",
    "T04TD3878E:189a-3": "sems can ma lus thams cad kyi //",
    "T04TD3878E:189a-4": "bde don brtson pa smos cing gos //",
    "T04TD3878E:189a-5": "sdug bsngal 'dor 'dod sems yod kyang //",
    "T04TD3878E:189a-6": "sdug bsngal nyid la mngon par rgyug / bde ba 'dod kyang gti mug pas //",
    "T04TD3878E:189a-7": "rang gi bde ba dgra ltar 'joms //",
    "T04TD3878E:189a-8": "gang zhig bde bas phongs pa dang //",
    "T04TD3878E:189a-9": "sdug bsngal mang ldan de dag la //",
    "T04TD3878E:189a-10": "bde ba kun gyis tshim pa dang //",
    "T04TD3878E:189a-11": "sdug bsngal thams cad gcod byed cing //",
    "T04TD3878E:189a-12": "gti mug kyang ni sel byed pa //",
    "T04TD3878E:189a-13": "de dang dge mtshungs ga la yod //",
    "T04TD3878E:189a-14": "de 'dra'i sems kyang ga la yod //",
    "T04TD3878E:189a-15": "bsod nams de 'dra 'ang ga la yod //",
    "T04TD3878E:189a-16": "gang zhig de 'dra'i rgyas sras sbyin bdag la //",
    "T04TD3878E:189a-17": "gal te ngan sems skyed par byed pa de //",
    "T04TD3878E:189a-18": "ngan sems bskyed pa'i grangs bzhin bskal par ni //",
    "T04TD3878E:189a-19": "dmyal bar gnas par 'gyur zhes thub pas gsungs //",
    "T04TD3878E:189a-20": "'on te gang zhig yid rab dang byed pa //",
    "T04TD3878E:189a-21": "de yi 'bras bu de bas lhag par 'phel //",
    "T04TD3878E:189a-22": "rgyal sras rnams la do gal chen pos kyang //",
    "T04TD3878E:189a-23": "sdig pa mi 'byung dge ba dang gis 'phel //",
    "T04TD3878E:189a-24": "rin chen sems de gzung bar bya ba'i phyir //",
    "T04TD3878E:189a-25": "de bzhin gshegs pa rnams dang dam pa'i chos //",
    "T04TD3878E:189a-26": "dkon mchog dri ma med dang sangs rgyas sras //",
    "T04TD3878E:189a-27": "yon tan rgya mtsho rnams la legs par mchod //",
    "T04TD3878E:189a-28": "yon tan rgya mtsho can dag la //",
    "T04TD3878E:189a-29": "zhing rdul kun gyi grangs snyed kyi /",
    "T04TD3878E:189a-30": "phyag 'tshal dbyangs kyi yan lag ni //",
    "T04TD3878E:189a-31": "phyag 'tshal dbyangs kyi bstod pas bstod //",
    "T04TD3878E:189a-32": "byang chub snying por mchis kyi bar ;",
    "T04TD3878E:189a-33": "/ sangs rgyas rnams la skyabs su mchi //",
    "T04TD3878E:189a-34": "chos dang byang chub sems dpa' yi /",
    "T04TD3878E:189a-35": "tshogs la 'ang de bzhin skyabs su mchi //",
    "T04TD3878E:189a-36": "phyogs rnams kun na bzhugs pa yi //",
    "T04TD3878E:189a-37": "rdzogs sangs rgyas dang byang chub sems //",
    "T04TD3878E:189a-38": "thugs rje chen po mnga' rnams la //",
    "T04TD3878E:189a-39": "thal mo sbyar te gsol ba ni //",
    "T04TD3878E:189a-40": "thog ma med ldan 'khor ba nas /",
    "T04TD3878E:189a-41": "tshe rabs 'di 'am gzhan dag la //",
    "T04TD3878E:189a-42": "bdag gis ma 'tshal sdig bgyis pa 'am //",
    "T04TD3878E:189a-43": "bgyid du stsal ba nyid dang ni //",
    "T04TD3878E:189a-44": "gti mug 'khrul pas bdag non te //",
    "T04TD3878E:189a-45": "rjes su yi rang gang bgyis pa //",
    "T04TD3878E:189a-46": "nongs pa de ni mthong bgyis nas //",
    "T04TD3878E:189a-47": "bsam pa thag pas mgon la bshags //",
    "T04TD3878E:189b-0": "@189b sems can kun gyi ngan song gi / sdug bsngal ngal so'i dge ba dang //",
    "T04TD3878E:189b-1": "sdug bsngal can dag bder gnas la //",
    "T04TD3878E:189b-2": "dga' bas rjes su yi rang ngo //",
    "T04TD3878E:189b-3": "phyogs rnams kun gyi sangs rgyas la //",
    "T04TD3878E:189b-4": "thal mo sbyar te gsol ba ni //",
    "T04TD3878E:189b-5": "sems can sdug bsngal mun 'thoms la //",
    "T04TD3878E:189b-6": "chos kyi sgron me spar du gsol //",
    "T04TD3878E:189b-7": "rgyal ba mya ngan 'das bzhed la //",
    "T04TD3878E:189b-8": "thal mo sbyar te gsol ba ni /",
    "T04TD3878E:189b-9": "'go 'di ldongs par mi dgod cing //",
    "T04TD3878E:189b-10": "bskal pa grangs med bzhugs par gsol //",
    "T04TD3878E:189b-11": "de ltar 'di dag kun byas te //",
    "T04TD3878E:189b-12": "dge ba bdag gis bsags pa gang //",
    "T04TD3878E:189b-13": "des ni sems can thams cad kyi //",
    "T04TD3878E:189b-14": "sdug bsngal thams cad bsal bar shog / ji ltar sngon gyi bde gshegs kyis //",
    "T04TD3878E:189b-15": "byang chub thugs ni bskyed pa dang //",
    "T04TD3878E:189b-16": "byang chub sems dpa'i bslab pa la //",
    "T04TD3878E:189b-17": "de dag rim bzhin gnas pa ltar //",
    "T04TD3878E:189b-18": "de bzhin 'gro la phan don du //",
    "T04TD3878E:189b-19": "byang chub sems ni bskyed bgyi zhing //",
    "T04TD3878E:189b-20": "de bzhin du ni bslab pa la'ang //",
    "T04TD3878E:189b-21": "rim pa bzhin du bslab bar bgyi //",
    "T04TD3878E:189b-22": "de ltar blo dang ldan pa yis //",
    "T04TD3878E:189b-23": "rab dang byang chub sems bzung nas //",
    "T04TD3878E:189b-24": "mjug kyang rgyas par bya ba'i phyir //",
    "T04TD3878E:189b-25": "sems ni 'di ltar gzengs bstod do //",
    "T04TD3878E:189b-26": "de tshe bdag tshe 'bras bu yod //",
    "T04TD3878E:189b-27": "mi yi srid pa legs par thob //",
    "T04TD3878E:189b-28": "de ring sangs rgyas rigs su skyes //",
    "T04TD3878E:189b-29": "sangs rgyas sras su da gyur to //",
    "T04TD3878E:189b-30": "byang chub sems rab brtan bzung nas //",
    "T04TD3878E:189b-31": "g-yel ba med par rtag tu yang //",
    "T04TD3878E:189b-32": "bslab las mi 'da' 'bad par bya //",
    "T04TD3878E:189b-33": "bab col brtsams pa gang yin pa'am //",
    "T04TD3878E:189b-34": "gang zhig legs par rab brtags pa //",
    "T04TD3878E:189b-35": "de ni dam bcas byas gyur kyang //",
    "T04TD3878E:189b-36": "bya ba 'am gtang zhes brtags par rigs //",
    "T04TD3878E:189b-37": "sangs rgyas rnams dang de yi sras //",
    "T04TD3878E:189b-38": "shes rab chen pos gang brtags shing //",
    "T04TD3878E:189b-39": "bdag nyid kyis kyang brtags brtags pa //",
    "T04TD3878E:189b-40": "de la bshol du ci zhig yod //",
    "T04TD3878E:189b-41": "gal te de ltar dam bcas nas //",
    "T04TD3878E:189b-42": "las kyis bsgrub par ma byas na //",
    "T04TD3878E:189b-43": "sems can de dag kun bsdus na //",
    "T04TD3878E:189b-44": "bdag gi 'gro ba ci 'drar 'gyur //",
    "T04TD3878E:189b-45": "cis rmongs dag kyang ma shes na //",
    "T04TD3878E:189b-46": "bdag gi khong na ci zhig yod //",
    "T04TD3878E:189b-47": "zhe sdang sred sogs sgra rnams ni //",
    "T04TD3878E:189b-48": "rkang lag la sogs yod min yang //",
    "T04TD3878E:189b-49": "dpa' mdzangs min yang ci zhig ltar //",
    "T04TD3878E:189b-50": "de dag gis bdag bran bzhin byas //",
    "T04TD3878E:189b-51": "bslab pa bsrung par 'dod pa yis //",
    "T04TD3878E:190a-0": "rab tu bsgrims nas @190a * //",
    "T04TD3878E:190a-1": "sems bsrung ste //",
    "T04TD3878E:190a-2": "sems ni bsrung bar ma byas na //",
    "T04TD3878E:190a-3": "bslab pa bsrung bar yong mi nus //",
    "T04TD3878E:190a-4": "sems bsrung 'dod pa rnams la ni //",
    "T04TD3878E:190a-5": "dran pa dang ni shes bzhin dag / srog la bab kyang srungs shig ces //",
    "T04TD3878E:190a-6": "bdag ni de skad 'doms par byed //",
    "T04TD3878E:190a-7": "bla ma dang ne 'grogs pa dang //",
    "T04TD3878E:190a-8": "mkhan pos rjes su bstan pa las /",
    "T04TD3878E:190a-9": "'jigs pas skal ldan gus byed la //",
    "T04TD3878E:190a-10": "dran pa shin tu skye bar 'gyur //",
    "T04TD3878E:190a-11": "rtag par dge pa'i bshes gnyen ni //",
    "T04TD3878E:190a-12": "theg chen don la mkhas pa dang //",
    "T04TD3878E:190a-13": "byang chub sems dpa'i brtul zhugs mchog / srog gi phyir yang mi gtong ba'o ;",
    "T04TD3878E:190a-14": "/'di dang sangs rgyas bka' stsal gzhan //",
    "T04TD3878E:190a-15": "mod sde bklags nas shes par bya //",
    "T04TD3878E:190a-16": "mod sde rnams las bslab pa snang //",
    "T04TD3878E:190a-17": "de bas mdo sde bklag par bya //",
    "T04TD3878E:190a-18": "bskal pa stong du bsags pa yi //",
    "T04TD3878E:190a-19": "sbyin dang bde gshegs mchod la sogs //",
    "T04TD3878E:190a-20": "legs spyad gang yin de kun yang //",
    "T04TD3878E:190a-21": "khong khro gcig gis 'joms par byed //",
    "T04TD3878E:190a-22": "zhe sdang lta bu'i sdig pa med //",
    "T04TD3878E:190a-23": "bzod pa lta bu'i dka' thub med //",
    "T04TD3878E:190a-24": "de bas bzod la nan tan du //",
    "T04TD3878E:190a-25": "sna tshogs tshul gyis bsgom par bya //",
    "T04TD3878E:190a-26": "bdag gam bdag gis bshes rnams la //",
    "T04TD3878E:190a-27": "sdug bsngal brnyas dang tshig rtsub dang //",
    "T04TD3878E:190a-28": "mi snyan pa yi mi 'dod 'byung //",
    "T04TD3878E:190a-29": "dgra la de las bzlog pa 'byung //",
    "T04TD3878E:190a-30": "bde ba'i rgyu ni res 'ga' 'byung //",
    "T04TD3878E:190a-31": "sdug bsngal rgyu ni shin tu mang //",
    "T04TD3878E:190a-32": "sdug bsngal med par nges 'byung med //",
    "T04TD3878E:190a-33": "de bas sems khyod brtan par gnos [?] //",
    "T04TD3878E:190a-34": "mkhris pa la sogs sdug bsngal gyi //",
    "T04TD3878E:190a-35": "'byung gnas che la mi khro na //",
    "T04TD3878E:190a-36": "sems yod rnams la ci ste khro //",
    "T04TD3878E:190a-37": "de dag kun kyang rkyen gyis bskul //",
    "T04TD3878E:190a-38": "nyes pa ji snyed thams cad dang //",
    "T04TD3878E:190a-39": "sdig pa rnam pa sna tshogs pa //",
    "T04TD3878E:190a-40": "de kun rkyen gyi stobs las byung //",
    "T04TD3878E:190a-41": "rang dbang yod pa ma yin no //",
    "T04TD3878E:190a-42": "de ltar thams cad gzhan gyi dbang //",
    "T04TD3878E:190a-43": "de yi dbang gis de dbang med //",
    "T04TD3878E:190a-44": "de ltar shes na sbrul lta bu'i //",
    "T04TD3878E:190a-45": "dngos bo kun la khro mi bya //",
    "T04TD3878E:190a-46": "bag med pas na bdag la 'ang bdag / tsher ma la sogs gnod par byed //",
    "T04TD3878E:190a-47": "bud med la sogs thob bya'i phyir //",
    "T04TD3878E:190a-48": "rngam zhing zas gcod la sogs byed //",
    "T04TD3878E:190a-49": "gang tshe nyon mongs dbang gyur bas //",
    "T04TD3878E:190a-50": "bdag nyid kyang ni gsod byed pa //",
    "T04TD3878E:190b-0": "de tshe de dag gzhan @190b lus la ;",
    "T04TD3878E:190b-1": "/ gnod mi byed par ji lta bur //",
    "T04TD3878E:190b-2": "nyon mongs skyes bas de lta bur //",
    "T04TD3878E:190b-3": "bdag gsod la sogs zhugs ba la //",
    "T04TD3878E:190b-4": "snying rje brgya la ma skyes na'ang //",
    "T04TD3878E:190b-5": "khro bar 'gyur ba ci tha tshig / de ltar bzod pas brtson 'grus brtsam //",
    "T04TD3878E:190b-6": "'di ltar brtson la byang chub gnas //",
    "T04TD3878E:190b-7": "rlung med g-yo ba med pa bzhin //",
    "T04TD3878E:190b-8": "bsod nams brtson 'grus med mi 'byung //",
    "T04TD3878E:190b-9": "brtson gang dge la spro ba ste //",
    "T04TD3878E:190b-10": "de yi mi mthun phyogs bshad bya /",
    "T04TD3878E:190b-11": "le long ngan la zhen pa dang //",
    "T04TD3878E:190b-12": "sgyid lug bdag nyid brnyas pa'o //",
    "T04TD3878E:190b-13": "snyom las bde ba'i ro myong nas //",
    "T04TD3878E:190b-14": "gnyid la brten pa'i sred pa dang //",
    "T04TD3878E:190b-15": "'khor ba'i sdug bsngal mi skyo las //",
    "T04TD3878E:190b-16": "le lo nye bar skye bar 'gyur //",
    "T04TD3878E:190b-17": "de ltar mi mthun phyogs spangs te //",
    "T04TD3878E:190b-18": "sems can don bsgrub bya phyir du //",
    "T04TD3878E:190b-19": "mos brtan dga' dang dor ba dang //",
    "T04TD3878E:190b-20": "lhur len dbang sgyur stobs kyis ni //",
    "T04TD3878E:190b-21": "brtson 'grus spel phyir 'bad par bya //",
    "T04TD3878E:190b-22": "bdag dang gzhan gyi nyes pa ni /",
    "T04TD3878E:190b-23": "dpag med bdag gis gzhom bya ste //",
    "T04TD3878E:190b-24": "nyes pa re re tsam la yang //",
    "T04TD3878E:190b-25": "gang du bskal pa rgya mtshor zad //",
    "T04TD3878E:190b-26": "nyes zad rtsom pa de la ni //",
    "T04TD3878E:190b-27": "bdag gi cung zad tsam mi blta //",
    "T04TD3878E:190b-28": "bdag dang gzhan gyi yon tan ni //",
    "T04TD3878E:190b-29": "mang po bdag gis bsgrub bya ste //",
    "T04TD3878E:190b-30": "gang du 'ang yon tan re re zhig //",
    "T04TD3878E:190b-31": "bskal ba rgya mtshos lobs na'ang rung //",
    "T04TD3878E:190b-32": "rdo rje rgyal mtshan cho ga yis /",
    "T04TD3878E:190b-33": "brtan par brtsam zhing bsgom par bya //",
    "T04TD3878E:190b-34": "dang por 'byor ba brtags nas ni //",
    "T04TD3878E:190b-35": "brtsam mam yang na mi brtsam bya //",
    "T04TD3878E:190b-36": "ma brtsams pa ni mchog yin te //",
    "T04TD3878E:190b-37": "brtsams nas ldog par mi bya'o //",
    "T04TD3878E:190b-38": "rtsed mo'i bde 'bras 'dod pa ltar //",
    "T04TD3878E:190b-39": "'di yis bya ba'i las gang yin //",
    "T04TD3878E:190b-40": "las de la ni zhen bya ste //",
    "T04TD3878E:190b-41": "las des mi ngoms dga' bar bya /",
    "T04TD3878E:190b-42": "rjes su mi bder 'gyur ba'i las //",
    "T04TD3878E:190b-43": "rig 'gyur de ma thag tu gtang //",
    "T04TD3878E:190b-44": "de ni shin tu rdzogs nas yang //",
    "T04TD3878E:190b-45": "phyi phyir byed 'dod spang bar bya //",
    "T04TD3878E:190b-46": "'thab rnying dgra dang lhan cig tu //",
    "T04TD3878E:190b-47": "g-yul ngor ral kha lhags pa bzhin //",
    "T04TD3878E:190b-48": "nyon mongs mtshon las bzur bya zhing //",
    "T04TD3878E:190b-49": "nyon mongs dgra rnams 'joms par brtag / g-yul du ral gri lhung gyur na /",
    "T04TD3878E:190b-50": "'jigs pas myur du len pa ltar //",
    "T04TD3878E:190b-51": "de bzhin dran pa'i mtshon shor na //",
    "T04TD3878E:190b-52": "dmyal ba'i 'jigs dran myur du blang //",
    "T04TD3878E:190b-53": "ji ltar shing bal 'gro ba dang //",
    "T04TD3878E:191a-0": "@191a * // 'ong ba rlung gi dbang gyur pa //",
    "T04TD3878E:191a-1": "de bzhin 'byor pa mos pa yis //",
    "T04TD3878E:191a-2": "dbang du gyur pas myur du 'grub //",
    "T04TD3878E:191a-3": "de ltar brtson 'grus bskyed nas ni /",
    "T04TD3878E:191a-4": "yid ni ting nge 'dzin la bzhag / sems ni rnam par g-yeng ba'i mi //",
    "T04TD3878E:191a-5": "nyon mongs mche ba'i phrag na gnas //",
    "T04TD3878E:191a-6": "lus dang sems ni dben pa yis //",
    "T04TD3878E:191a-7": "rnam par g-yeng ba mi 'byung ngo //",
    "T04TD3878E:191a-8": "de bas 'jig rten spang bya zhing //",
    "T04TD3878E:191a-9": "rnam par rtog pa'ang yongs su dor //",
    "T04TD3878E:191a-10": "chags pa'i phyir dang rnyed sogs la //",
    "T04TD3878E:191a-11": "sred bas 'jig rten mi spangs te //",
    "T04TD3878E:191a-12": "de bas 'di dag yongs spongs la //",
    "T04TD3878E:191a-13": "mkhas pas 'di dag dpyad par bya //",
    "T04TD3878E:191a-14": "bdag dang gzhan du mnyam pa ni //",
    "T04TD3878E:191a-15": "dang po nyid du 'bad de bsgom //",
    "T04TD3878E:191a-16": "bde dang sdug bsngal mnyam bas na //",
    "T04TD3878E:191a-17": "thams cad bdag bzhin bsrung bar bya //",
    "T04TD3878E:191a-18": "bdag nyid skyon bcas gzhan la yang //",
    "T04TD3878E:191a-19": "yon tan rgya mtshor shes byas nas //",
    "T04TD3878E:191a-20": "bdag 'dzin yongs su dor ba dang //",
    "T04TD3878E:191a-21": "gzhan blang par ni bsgom par bya //",
    "T04TD3878E:191a-22": "gang zhig bdag dang gzhan rnams ni //",
    "T04TD3878E:191a-23": "myur du bskyab bar 'dod pa des //",
    "T04TD3878E:191a-24": "bdag dang gzhan du brje bya ba //",
    "T04TD3878E:191a-25": "gsang ba'i dam pa spyad bar bya //",
    "T04TD3878E:191a-26": "de bas sgrib pa bsal ba'i phyir //",
    "T04TD3878E:191a-27": "log pa'i lam las sems blan zhing //",
    "T04TD3878E:191a-28": "yang dag dmigs la rtag tu yang //",
    "T04TD3878E:191a-29": "yid ni brtan por gzung bar bya //",
    "T04TD3878E:191a-30": "de ltar de dag thams cad kyang //",
    "T04TD3878E:191a-31": "shes rab don du thub pas gsungs //",
    "T04TD3878E:191a-32": "de bas mya ngan 'das pa dang //",
    "T04TD3878E:191a-33": "bde ba 'dod pas shes rab bskyed //",
    "T04TD3878E:191a-34": "don dam dang ni kun rdzob ste //",
    "T04TD3878E:191a-35": "'di ni bden pa gnyis su gnas //",
    "T04TD3878E:191a-36": "don dam blo yi spyod yul min //",
    "T04TD3878E:191a-37": "blo dang sgra ni kun rdzob yin //",
    "T04TD3878E:191a-38": "de la 'jig rten rnam gnyis mthong //",
    "T04TD3878E:191a-39": "rnal 'byor pa dang de bzhin phal //",
    "T04TD3878E:191a-40": "de la rnal 'byor 'jig rten gyis //",
    "T04TD3878E:191a-41": "'jig rten phal pa sun yang 'byin //",
    "T04TD3878E:191a-42": "gong ma gong ma'i khyad par gyis //",
    "T04TD3878E:191a-43": "rnal 'byor pa yang sun 'byin to //",
    "T04TD3878E:191a-44": "bdag gis byang chub spyod ba la //",
    "T04TD3878E:191a-45": "'jug pa rnam par bsams pa yis ;",
    "T04TD3878E:191a-46": "/ dge pa gang des 'gro ba kun //",
    "T04TD3878E:191a-47": "byang chub spyod la 'jug par shog //",
    "T04TD3878E:191a-48": "phyogs rnams kun na lus dang sems //",
    "T04TD3878E:191a-49": "sdug bsngal nad pa ji snyed pa //",
    "T04TD3878E:191a-50": "de dag bdag gi bsod nams kyis //",
    "T04TD3878E:191a-51": "bde dga' rgya mtsho thob par shog / de dag sangs rgyas bde thob kyi //",
    "T04TD3878E:191b-0": "rab tu bde ba nyams ma @191b gyur ;",
    "T04TD3878E:191b-1": "/'gro bas bla na med pa yi //",
    "T04TD3878E:191b-2": "bde ba rgyun mi 'chad thob shog /'jig rten khams na dmyal ba dag / gang dag ji snyed yod pa rnams //",
    "T04TD3878E:191b-3": "de dag tu ni lus can rnams //",
    "T04TD3878E:191b-4": "bde can bde bas dga' bar shog / gser gling gi bla ma chos skyong la /",
    "T04TD3878E:191b-5": "gus pa dang ldan pa'i slob ma ka ma lar kshi dang /",
    "T04TD3878E:191b-6": "d'i pam ka ras gsol ba btab nas /",
    "T04TD3878E:191b-7": "spyod pa la 'jug pa'i gtso bo'i don bcu gcig pa las phye ba sum cu rtsa drug gi don bsdus pa logs su bkod pa rdzogs so /",
    "T04TD3878E:191b-9": "// / pandi ta d'i pam ka ra dang /",
    "T04TD3878E:191b-10": "lo ts'a ba tshul khrims rgyal bas bsgyur cing zhus te gtan la phab pa'o /"
}
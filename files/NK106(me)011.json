{
    "NK106(me)011:1": "// rdzogs pa chen po sgyu ma ngal gso'i don khrid yid bzhin nor bu zhes bya ba bzhugs so //",
    "NK106(me)011:2": "rgyal chos dri med sgyu ma la btud de //",
    "NK106(me)011:3": "chos kun sgyu ma'i tshul nyid gsungs pa'i don //",
    "NK106(me)011:4": "nyams su blang phyir bla ma'i man ngag dang //",
    "NK106(me)011:5": "mdo dang rgyud don snying po'i dgongs pa bri /",
    "NK106(me)011:6": "dang po kho nar skyabs su 'gro ba dang /",
    "NK106(me)011:7": "byang chub tu sems bskyed nas /",
    "NK106(me)011:8": "stong pa nyid kyi ngang las spyi bor nyi zla",
    "NK106(me)011:9": "pad+ma'i steng du rtsa ba'i bla ma la brgyud pa'i",
    "NK106(me)011:10": "bla ma yi dam mkha' 'gro dang bcas pa bstims",
    "NK106(me)011:11": "pa'i mthar sangs rgyas dang byang chub sems dpas bskor",
    "NK106(me)011:12": "bar bsams te / yid kyis mchod pa dang bstod pa dang sdig pa bshags pa dang /",
    "NK106(me)011:13": "sgyu ma 'byong ba'i gsol ba btab pa'i rjes la /",
    "NK106(me)011:14": "snang srid thams cad sgyu ma'i rang bzhin du phyam gyis song bar bsams la /",
    "NK106(me)011:15": "tha mal gyi zhen rtog skad cig kyang med pa'i ngang de nyid dang ma bral bas /",
    "NK106(me)011:16": "phyi snang ba'i ri dang khang bzang dang sa chu",
    "NK106(me)011:17": "me rlung nam mkha' la sogs pa thams cad dang",
    "NK106(me)011:18": "/ nang dgag sgrub kyi rig pa sna tshogs su 'char ba thams cad la /",
    "NK106(me)011:19": "'gro nyal za 'chag smra brjod la sogs pa thams cad rmi lam dang sgyu ma dang /",
    "NK106(me)011:20": "mig yor dang /",
    "NK106(me)011:21": "smig rgyu dang /",
    "NK106(me)011:22": "chu zla dang /",
    "NK106(me)011:23": "sgra brnyan dang /",
    "NK106(me)011:24": "dri za'i grong khyer dang /",
    "NK106(me)011:25": "sprul pa lta bu'i rang bzhin du bsgoms la ma yengs par bya zhing /",
    "NK106(me)011:26": "yul gyi snang ba /",
    "NK106(me)011:27": "blo'i dgag sgrub /",
    "NK106(me)011:28": "nyams kyi 'phel 'grib ci la yang sgyu ma'i rol",
    "NK106(me)011:29": "par shes pas thug phrad rang grol chen por rtsal",
    "NK106(me)011:30": "sbyang zhing bogs dbyung ngo //",
    "NK106(me)011:31": "de'ang nyin dus rmi lam la sogs pa gang bsgoms",
    "NK106(me)011:32": "pa'i ngang la skad cig kyang ma yengs pa gces",
    "NK106(me)011:33": "so // de'ang dang por bla ma'i rnal 'byor /",
    "NK106(me)011:34": "gnyis par snang sems sgyu ma /",
    "NK106(me)011:35": "gsum par spro bsdu med pa'i shes pa sor bzhag",
    "NK106(me)011:36": "nam mkha' lta bu'i ngang du glod nas bsgom pa",
    "NK106(me)011:37": "la 'bad do // thun rjes gang bsgoms pa'i sgyu ma'i ngang nas 'gro ba la sogs pa bya'o //",
    "NK106(me)011:38": "mtshan mo g.yas phab ste mig har por mi 'gul bar rlung dal bar bya zhing /",
    "NK106(me)011:39": "sems gnad snying nang du a dkar po 'od 'phro ba mthe bong tsam las 'od 'phros pas /",
    "NK106(me)011:40": "snang srid 'khor 'das thams cad 'od du zhu tshur",
    "NK106(me)011:41": "'dus a la thim pa'i ngang de nyid du ma",
    "NK106(me)011:42": "yengs par bsgoms nas nyal bas rmi lam la sogs",
    "NK106(me)011:43": "pa dang por zin pa dang /",
    "NK106(me)011:44": "de nas gcig las mang por spel ba dang /",
    "NK106(me)011:45": "mang po gcig tu sdud pa dang /",
    "NK106(me)011:46": "zhi ba las khro bor bsgyur ba dang /",
    "NK106(me)011:47": "lha dang klu la sogs par sprul pa dang /",
    "NK106(me)011:48": "skad cig gis bden med du sbyang ba dang /",
    "NK106(me)011:49": "skye med 'od gsal du bsre ba rnams rim gyis bya'o //",
    "NK106(me)011:50": "'di rnams thams cad kyi skabs su bla ma la gsol ba gdab pa dang /",
    "NK106(me)011:51": "skad cig kyang ma yengs pa dang /",
    "NK106(me)011:52": "nyin dus sprul bsgyur la sogs pa'i 'dun pa drag po bya ba ni gnad gal po che'o //",
    "NK106(me)011:53": "de ltar goms pa nas sgyu ma'i nyams kyang gong ltar 'char te /",
    "NK106(me)011:54": "bden med du shes pa mi 'byung mi srid do //",
    "NK106(me)011:55": "de la dgag sgrub dang zhen blo byung na ngos",
    "NK106(me)011:56": "bzung la sgyu mar sbyangs pas gegs rang grol du",
    "NK106(me)011:57": "'gyur ba yin no //",
    "NK106(me)011:58": "gzhan yang ting nge 'dzin gyi yon tan bde gsal mi rtog pa ngang gis 'char zhing /",
    "NK106(me)011:59": "snang ba 'di phyam gyis zang thal du song nas snang dus de nyid sang seng /",
    "NK106(me)011:60": "'al 'ol /",
    "NK106(me)011:61": "khral khrol du song ba mnyam zhing /",
    "NK106(me)011:62": "rig pa ban bun phyad phyod phyal phyal song ste /",
    "NK106(me)011:63": "phyi nang bar gsum gcig tu 'dres nas lus kyi 'dzin pa log ste /",
    "NK106(me)011:64": "gtad med yangs pa chen po'i ngang la 'bral ba med cing /",
    "NK106(me)011:65": "chags sdang dang dgag sgrub ci byung yang dgod 'chor bas sems kyi rgyan du 'char zhing /",
    "NK106(me)011:66": "sems gsal dngas mi g.yo ba'i bsam gtan las /",
    "NK106(me)011:67": "snang ba zang thal du mthong ba'i spyan dang /",
    "NK106(me)011:68": "sems shes pa'i mngon shes dang /",
    "NK106(me)011:69": "nam mkha' la 'gro ba la sogs pa'i rdzu 'phrul dpag tu med pa 'grub par 'gyur ro //",
    "NK106(me)011:70": "de ltar chos kun sgyu ma'i rang bzhin du //",
    "NK106(me)011:71": "nyams su myong ba gang de bshad pa las //",
    "NK106(me)011:72": "byung ba'i dge bas ma lus 'gro ba kun //",
    "NK106(me)011:73": "sgyu 'dra'i rgyal ba'i mdzad pa ma lus mtha' yas shog /",
    "NK106(me)011:74": "rgya chen don zab sgyu ma snying po'i don //",
    "NK106(me)011:75": "'od gsal sgyu ma zung 'jug gdams pa 'di //",
    "NK106(me)011:76": "dri med 'od zer sgyu ma'i rnal 'byor pas //",
    "NK106(me)011:77": "gangs ri thod dkar sgyu 'dra'i mgul du bkod //",
    "NK106(me)011:78": "phyi rabs skal ldan grol ba don gnyer bas //",
    "NK106(me)011:79": "chos tshul 'di la rtag tu nan tan mdzod //",
    "NK106(me)011:80": "ma rig sgyu ma'i rab rib dang bral nas //",
    "NK106(me)011:81": "ye shes sgyu ma lhun grub gzugs snang 'gyur //",
    "NK106(me)011:82": "rdzogs pa chen po sgyu ma ngal gso'i don khrid yid bzhin nor bu zhes bya ba /",
    "NK106(me)011:83": "rgyal sras dri med 'od zer gyis bkod pa rdzogs so //",
    "NK106(me)011:84": "dge'o //",
    "NK106(me)011:85": "dge'o //"
}
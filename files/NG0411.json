{
    "NG0411:1": "@#// bcom ldan 'das mya ngan med pa'i dpal la phyag 'tshal lo //",
    "NG0411:2": "gzhi rtsa med pa'i chos nyid byang chub sems //",
    "NG0411:3": "zab cing phra bas dpag pa'i yul las 'das //",
    "NG0411:4": "yangs shing khyab pas nam mkha'i mtha' dang mnyam //",
    "NG0411:5": "sbom zhing rags pas snang srid dbang du bsdus //",
    "NG0411:6": "de 'dra'i chos sku bla med byang chub sems //",
    "NG0411:7": "ma byung ma skyes 'od kyi snying po can //",
    "NG0411:8": "'gro ba yongs kyi dpal mgon byang chub sems //",
    "NG0411:9": "sgra dang tha snyad tshig gi spyod yul med //",
    "NG0411:10": "dpag med bsam 'das mi gnas mya ngan 'das //",
    "NG0411:11": "don gyi snying po bla med byang chub sems //",
    "NG0411:12": "smra bsam brjod med rig pas pha rol phyir //",
    "NG0411:13": "mi skye mi 'gag rang rig byang chub sems //",
    "NG0411:14": "mi gnas bdag med ye nas rnam par dag /",
    "NG0411:15": "ma bcos lhun grub bde chen snying po mchog /",
    "NG0411:16": "sbyir yang snang ba bde chen longs spyod sku //",
    "NG0411:17": "rang byung ye shes sprul sku byang chub sems //",
    "NG0411:18": "bdag med spros bral don dam lhun gyis rdzogs //",
    "NG0411:19": "nyag gcig ma 'gags snying po byang chub sems //",
    "NG0411:20": "ma skyes dbyings nas rang byung kun la khyab //",
    "NG0411:21": "mkha' ltar dngos med zhi ba gcig tu grags //",
    "NG0411:22": "nyi ma'i snying po dngos med mya ngan 'das //",
    "NG0411:23": "rang byung 'gag med skar tshogs grangs mang yang *//",
    "NG0411:24": "bdag nyid chen po mi 'gyur bdag nyid sku //",
    "NG0411:25": "thugs rje thabs mkhas nas mkha'i sprin gyi tshul //",
    "NG0411:26": "phan gnod yod med snying po byang chub la //",
    "NG0411:27": "las dang thugs rje nam mkha'i sprin gyi tshul //",
    "NG0411:28": "zhe gtsang med pa chos nyid byang chub sems //",
    "NG0411:29": "rig pa'i rtsal chen ma 'gags rang rig yongs la khyab //",
    "NG0411:30": "rdo rje sems dpa'i thugs rje 'od po che //",
    "NG0411:31": "nyi ma thog tu chu sprin ga bur bzhin //",
    "NG0411:32": "rdo rje sems dpa'i zhal chems nyag gcig ma //",
    "NG0411:33": "dga' rab rdo rje mkhas pa'i skye mchog gis //",
    "NG0411:34": "las 'phro skal bar ldan pa'i thugs brgyud nas //",
    "NG0411:35": "bsnan phri med pa'i rin chen gter 'di chongs //",
    "NG0411:36": "snod ngan bu dang rgyud ngan slob ma la //",
    "NG0411:37": "chu srin gre ba bzhin du dam du sdoms //",
    "NG0411:38": "zhes bka' stsal to //",
    "NG0411:39": "de nas byang chub sems dpa' sems dpa' chen pos /",
    "NG0411:40": "rgyud dag pa'i rdo rje sems dpa' la zhu ba drug zhus pa /",
    "NG0411:41": "kye thugs rje chen po khams gsum gyi sems can thams cad ni nad pa lta bu'o //",
    "NG0411:42": "dug lta bu'o //",
    "NG0411:43": "mun pa lta bu'o //",
    "NG0411:44": "sbyor rtsi lta bu'o //",
    "NG0411:45": "tsher ma lta bu'o //",
    "NG0411:46": "ro myags lta bu'o /",
    "NG0411:47": "zhes zhus pas /",
    "NG0411:48": "rdo rje 'dzin pa nyon cig / ngas sdaum pa tshig gsum nges bstan gyis //",
    "NG0411:49": "legs par yid la zungs shig / 'khor ba'i rgya",
    "NG0411:50": "mtsho thag rings rnam par dag pa'i zhing du bsgral",
    "NG0411:51": "ba dang */ 'khor ba'i 'dam rdzab la rdo rje rdzong bca' ba dang */",
    "NG0411:52": "sdug bsngal gyi bye brag nor bu rin po cher sgyur ba dang gsum la /",
    "NG0411:53": "rigs kyi bu phyi snod kyi 'jig rten thams cad 'byung ba lngas bsdus pa /",
    "NG0411:54": "sngon byung gi dus na sangs rgyas kyi zhing yongs su dag pa /",
    "NG0411:55": "ma byas @#//",
    "NG0411:56": "par snang la /",
    "NG0411:57": "bde zhing yangs pa /",
    "NG0411:58": "zug rngu med pa /",
    "NG0411:59": "rgya yongs su ma chad pa /",
    "NG0411:60": "tshig dang dbang po'i sbyod yul med pa /",
    "NG0411:61": "brjod bya thams cad las 'das pa /",
    "NG0411:62": "'das zhes bya ba yang ming gi rnam grangs te /",
    "NG0411:63": "ming tsam la yang mi gnas pa'o //",
    "NG0411:64": "des ni 'khor ba rgya mtsho mtha' rings ba rnam par dag pa'i zhing du bsgral ba'o //",
    "NG0411:65": "khams gsum sems can sdug bsngal gyi grur tshud /",
    "NG0411:66": "ma rig pa'i rgyar 'thums nas sdug bsngal bar gnas kyang */",
    "NG0411:67": "snying po byang chub kyi sems rang byung rang 'od gsal ba'i /",
    "NG0411:68": "rgyu rkyen med par ka dag pas /",
    "NG0411:69": "rdo rje lta bu'i ye shes la gnas su rung",
    "NG0411:70": "gi / gdos pa can shes rab kyi snying po",
    "NG0411:71": "med pa ni ma yin no //",
    "NG0411:72": "rgyud drug gi sems can thams cad rdo rje snying",
    "NG0411:73": "po'i sku dri ma med par gnas pas yongs la",
    "NG0411:74": "khyab / gzhan dbang du gyur pa /",
    "NG0411:75": "zad cing dri bas rgya ma chad /",
    "NG0411:76": "thabs kyi rgyal po stobs kyi rig pa shar bas /",
    "NG0411:77": "'khor ba nyid rang byung gi ye shes su ka",
    "NG0411:78": "dag / sdug bsngal gyi 'dam rdzab nyid bde ba",
    "NG0411:79": "chen por rang dag pas /",
    "NG0411:80": "'khor ba'i 'dam rdzab la rdo rje'i rdzong bcas pa'o //",
    "NG0411:81": "rigs kyi bu nyon cig / sems can thams cad la lus gsum du shes pa'o //",
    "NG0411:82": "ye shes kyi lus sdug bsngal gyi mtha' las grol ba'o //",
    "NG0411:83": "bag chags smin pa'i lus sha khrag gi gdos pa can /",
    "NG0411:84": "gnyis 'brel gyi lus sems bde sdug gnyis 'dzin /",
    "NG0411:85": "gzhi shes pa chos kyi sku la /",
    "NG0411:86": "bag chags kyi nad med kyang */",
    "NG0411:87": "rnam rtog sems kyi lus bag chags nad du langs pas /",
    "NG0411:88": "gso byed sman pa'i rgyal pos gso byed sman gyis gso zhes 'byung ste /",
    "NG0411:89": "ma rig pa 'khor ba'i nad /",
    "NG0411:90": "rig pa mya ngan 'das pas gso /",
    "NG0411:91": "sdug bsngal 'dam rdzab lta bu'i nad /",
    "NG0411:92": "bde ba chen po zag pa med pa'i ye shes kyis gso /",
    "NG0411:93": "gti mug mun pa lta bu'i nad /",
    "NG0411:94": "shes rab mar me rlung gi ma bskyod pa lta bus gso /",
    "NG0411:95": "bag chags sbyar rtsi lta bu'i nad /",
    "NG0411:96": "rang bzhin med pa man shel lta bus gso /",
    "NG0411:97": "rtog pa'i rtsing zhib zug rngu tsher ma lta bu'i nad /",
    "NG0411:98": "mnyam pa nyid mi g.yo ba rgya mtsho lta bu'i sman gyis gso /",
    "NG0411:99": "de ni sdug bsngal gyi bye brag rin po cher bsgyur ba zhes bya'o //",
    "NG0411:100": "zhes byang chub kyi sems rma bya mjing bsnol gyi rgyud dag las /",
    "NG0411:101": "gzhi chos kyi sku'i rang bzhin bstan pa'i le'u ste dang po'o ///",
    "NG0411:102": "/ de nas byang chub sems dpa' sems dpa' chen pos yang zhusapa /",
    "NG0411:103": "kye ma bcom ldan rdo rje 'chang *//",
    "NG0411:104": "zag med lam la rab gnas pa'i //",
    "NG0411:105": "de bzhin gshegs pa'i bsam gtan gyis //",
    "NG0411:106": "blo dngos gnyis med sbyor ba ni //",
    "NG0411:107": "sangs rgyas nyid kyi dgongs pa ste //",
    "NG0411:108": "thabs la mkhas pas bstan du gsol //",
    "NG0411:109": "zhes zhus te /",
    "NG0411:110": "rdo rje 'dzin pa khyod nyon cig / dri ba dris pa de legs so //",
    "NG0411:111": "de bzhin gshegs pa'i dgongs pa dpag tu med kyang */",
    "NG0411:112": "sems can gyi blo'i bye brag dang sbyar nas /",
    "NG0411:113": "chos ji @#//",
    "NG0411:114": "bzhin ma la blo de bzhin ma gnas pa'i ched du /",
    "NG0411:115": "mar me'i sdong bu bsnan pa'i tshul du /",
    "NG0411:116": "ma bcos ji bzhin gnas na de bzhin nyag gcig ces bya'o //",
    "NG0411:117": "de yang lung las /",
    "NG0411:118": "bstan bya ston byed gnyis yod na //",
    "NG0411:119": "bsgom bya sgom byed ci phyir min //",
    "NG0411:120": "ces 'byung ste /",
    "NG0411:121": "byang chub kyi snying po la /",
    "NG0411:122": "byang chub kyi snying po bstan te */",
    "NG0411:123": "snying po bstan par bya ba'i don du /",
    "NG0411:124": "dus rtag tu snying po la gnas par bya'o //",
    "NG0411:125": "rtogs pa'i don shes bya ba ma 'gags kyang */",
    "NG0411:126": "bka' lung gi phyi mor rang rgyud la mi gsal gyi bar du /",
    "NG0411:127": "shes bya la gsal gdab cing ting nge 'dzin la gnas par bya'o //",
    "NG0411:128": "byang chub snying po 'gyur med chos kyi sku //",
    "NG0411:129": "gzhan nas ma btsal sems nyid mngon sangs rgyas //",
    "NG0411:130": "rang la gnas pa'i don de sems kyi sems la ltos //",
    "NG0411:131": "ma byung ma skyes rang byung chos kyi sku //",
    "NG0411:132": "mi g.yo mi 'gyur mnyam pa chen por zhog / gsal la rtog med mi 'gyur chos kyi sku //",
    "NG0411:133": "ma bcos bde ba chen po'i ngang du gzhag / sku gsum lhun grub bkod pa rgyan gyi sku //",
    "NG0411:134": "bde chen 'du 'bral med pa'i ngang la gzhag / thig le nyag gcig rang bzhin spros dang bral //",
    "NG0411:135": "sna tshogs shar kyang nyag gcig nyid du bsgom //",
    "NG0411:136": "nam mkha'i mthong nas gsal ba'i nyi shar bzhin //",
    "NG0411:137": "skye med dbyings nas rang byung 'od gsal ba //",
    "NG0411:138": "thugs rje sprul pa'i 'od zer 'phro bar bsgom //",
    "NG0411:139": "snang srid rnam par dag pa pad+mo'i dkyil 'khor nas //",
    "NG0411:140": "bskyed rdzogs rnam gsum ma btsal lhun gyis rdzogs //",
    "NG0411:141": "bsod nams ye shes tshogs chen dag pa'i sku //",
    "NG0411:142": "kun tu bzang po'i mdzad spyod rtogs pa'i sgom //",
    "NG0411:143": "sgrib gnyis ma sbyangs tshogs gnyis lhun gyis rdzogs //",
    "NG0411:144": "man shel lta bur dri med gdod nas dag / rnam rtog skyon bral ye shes lhun gyis grub //",
    "NG0411:145": "rang byung rdo rje snying po yin par bsgom //",
    "NG0411:146": "ma bcos chos sku kun gzhi byang chub sems //",
    "NG0411:147": "sa la ma bgrod lam la mi gnas kyang *//",
    "NG0411:148": "rtog pa gdeng du ma gyur bar du bsgom //",
    "NG0411:149": "sangs rgyas nyag gcig chos la mi gnas kyang *//",
    "NG0411:150": "'khrul rtog spang phyir chos nyid ngang du bsgom //",
    "NG0411:151": "dug snga ye shes lnga ru sangs rgyas kyang *//",
    "NG0411:152": "rnam grol zag med lnga ru gsal bar bsgom //",
    "NG0411:153": "'byungs lnga lha mo lnga ru sangs rgyas kyang *//",
    "NG0411:154": "mdzes pa'i lha mo sprul sku gsal bar bsgom //",
    "NG0411:155": "snang srid rnam dag brjod pa las 'das kyang *//",
    "NG0411:156": "zhing khams rnam dag chos sku'i ngang du bsgom //",
    "NG0411:157": "byang chub sems dpa' skye shi mi mnga' yang *//",
    "NG0411:158": "'du 'bral med pa rgyun gyi theg pa bsgom //",
    "NG0411:159": "'dod do snod bcud dngos po rnam dag kyang *//",
    "NG0411:160": "ci la ma chags mi rtog ting 'dzin bsgom //",
    "NG0411:161": "'khor dang longs spyod skar tshogs brgyan mang yang *//",
    "NG0411:162": "ci la ma chags rang bzhin rnam dag bsgom //",
    "NG0411:163": "sgyu ma'i phung po'i ye shes gnas yin kyang *//",
    "NG0411:164": "ma chags mi gnas btang snyoms chen por bsgom //",
    "NG0411:165": "kun gzhi rnam she sku la @#//",
    "NG0411:166": "mi 'khor bas //",
    "NG0411:167": "rang byung ye shes bdag med mya ngan 'das //",
    "NG0411:168": "rtag chad tshig las 'das par sun phyung nas //",
    "NG0411:169": "mthon dman glong du khod snyoms te //",
    "NG0411:170": "mnyam pa chen po mnyam las 'das par bsgom //",
    "NG0411:171": "brjos pa'i tha snyad tshig las 'das par rab rtogs na //",
    "NG0411:172": "rnam dag byang chub dbyings kyi bsgom pa yin //",
    "NG0411:173": "ces byang chub kyi sems rma bya mjing bsnol gyi rgyud las /",
    "NG0411:174": "gzhi lam dang bcas pa'i le'u ste gnyis pa'o ///",
    "NG0411:175": "/ de nas byang chub sems dpa' sems dpa' chen pos zhus pa /",
    "NG0411:176": "ston pa thugs rje mnga' bas /",
    "NG0411:177": "'gro ba'i mgon po bde bar gshegs //",
    "NG0411:178": "gzhi lam 'bras bu gnyis med pa'i //",
    "NG0411:179": "lam gyi 'bras bu bshad du gsol //",
    "NG0411:180": "zhes zhus pas /",
    "NG0411:181": "rigs kyi bu nyon cig / dri ba dris pa de legs so //",
    "NG0411:182": "yang dag par rdzogs pa'i sangs rgyas kyi gdams pa rin po che ni /",
    "NG0411:183": "brjod pa thog tu+u mi phebs shing bstan par dka' na yang */",
    "NG0411:184": "ngas re zhig mtshon pa'i tshig 'ga' tsam smra yis /",
    "NG0411:185": "sems la dbang thob gang zhe na /",
    "NG0411:186": "zhes 'byung ste /",
    "NG0411:187": "legs par yid la zung zhig / rigs kyi bu",
    "NG0411:188": "'bras bu bla na med pa gud nas mi 'byung",
    "NG0411:189": "ngo // gzhi lam gnyis su med pa'i dus na /",
    "NG0411:190": "de bzhin gshegs pa'i bsam gtan zhes bya ste /",
    "NG0411:191": "lhag mthong dang zhi gnas gnyis su med nas rang",
    "NG0411:192": "byung gi ye shes mar me rlung gis mi bskyod",
    "NG0411:193": "pa lta bur / shes bya nyams su myong na /",
    "NG0411:194": "gzhi lam 'bras bu mthar phyin /",
    "NG0411:195": "sangs rgyas nyag gcig ma zhes bya ste /",
    "NG0411:196": "ye shes dbyings nas gsal na 'bras bu nyag gcig ma //",
    "NG0411:197": "dbyings nyid rig par shar na 'bras bu nyag gcig ma //",
    "NG0411:198": "gzugs sku 'od du shar na 'bras bu nyag gcig ma //",
    "NG0411:199": "bde chen zag pa med na 'bras bu nyag gcig ma //",
    "NG0411:200": "snang srid dbang du bsdus na 'bras bu nyag gcig ma //",
    "NG0411:201": "ting 'dzin ro la ma chags 'bras bu nyag gcig ma //",
    "NG0411:202": "'khor ba rang bzhin med na 'bras bu nyag gcig ma //",
    "NG0411:203": "mtshan ma zil gyis non na 'bras bu bde ba che //",
    "NG0411:204": "zhes pa'i don no //",
    "NG0411:205": "rgyu chos kyi sku la 'bras bu gzugs sku gnyis 'byung ba yang */",
    "NG0411:206": "thig le'i rtsal la ma 'gags pa yin te /",
    "NG0411:207": "de yang rgyu 'bras dbyer med pa nyid rtsal du shes pa'i dus su /",
    "NG0411:208": "'bras bu sku gsung thugs mthar phyin pa'i /",
    "NG0411:209": "sku gsum ye shes rang byung du shar nas /",
    "NG0411:210": "ye shes gzugs skur snang la /",
    "NG0411:211": "gzugs nyid rang bzhin rnam par dag ste /",
    "NG0411:212": "mtshan ma las 'das na 'bras bu ye shes su grub bo //",
    "NG0411:213": "ngo bo nyid kyi snang ba snang tshod du grags tshod me long g.ya' dag pa ltar bstan kyang */",
    "NG0411:214": "don dam pa spros pa dang bral ba rang bzhin rnam par dag pa /",
    "NG0411:215": "'bras bu mi gnas pa'i ye shes chen po zhes bya'o //",
    "NG0411:216": "mtshan ma dang bral ba tshan kyi sku /",
    "NG0411:217": "bya ba thams cad dang bral ba 'bras bu bla na med pa zhes bya'o //",
    "NG0411:218": "phyir mi ldog pa'i lung nges pa bka' lung gi phyi mo @#//",
    "NG0411:219": "las /",
    "NG0411:220": "ye ji bzhin pa'i rdo rje 'chang chen po /",
    "NG0411:221": "rgyud dag pa'i rdo rje 'chang la snang ba'i dus na /",
    "NG0411:222": "rgyu 'bras dbyer mi phyed ba'i rang byung gi bcom ldan 'das zhes bya ste /",
    "NG0411:223": "rgyud dag pa'i dbyings nyid nas /",
    "NG0411:224": "'bras bu ye shes kyi dkyil 'khor rang snang gi dus na /",
    "NG0411:225": "rgyu 'bras kyi chos thams cad mi phyed pas /",
    "NG0411:226": "sangs rgyas mar me mdzad stong gi gtsug phud rin po che zhes bya bar grags te /",
    "NG0411:227": "'bras bu mthar phyin pa'o //",
    "NG0411:228": "rang gi shes bya mthar phyin pa'i dus na /",
    "NG0411:229": "bdud dang mu stegs kyi glags mi rnyed la /",
    "NG0411:230": "phya dang dbang phyug gi grogs byar med /",
    "NG0411:231": "rgyal mtshan gyi rtse mo ltar nub pa med cing */",
    "NG0411:232": "nor bu rin po che ltar zad mi shes la /",
    "NG0411:233": "shes bya rang gi ngo bo la shes bya rang gi dbang bskur ba'i dus na /",
    "NG0411:234": "'phags pa gtsug tor dri ma med pa zhes grags so //",
    "NG0411:235": "byang chub kyi sems la byang chub kyi sems dus su /",
    "NG0411:236": "rgya mtsho chen por chu bran 'du ba'i tshul te /",
    "NG0411:237": "chos nyid skye ba med pa'i glong du chos can",
    "NG0411:238": "mtshan mar snang ba'i dus thams cad rang bzhin gyis",
    "NG0411:239": "rnam par dag pas /",
    "NG0411:240": "byang chub sems dpa' kun tu bzang po zhes grags so //",
    "NG0411:241": "chos thams cad la dbye ba med cing bzang ngan du mi lta /",
    "NG0411:242": "bdag dang gzhan du mi rtogs pa'i dus na /",
    "NG0411:243": "nam mkha' dang nyi ma'i tshul te /",
    "NG0411:244": "byang chub sems dpa' byams pa kun nas gzigs zhes grags so //",
    "NG0411:245": "chos thams cad gang yang mi len /",
    "NG0411:246": "gang yang mi 'dor /",
    "NG0411:247": "gang gis kyang mi sgrib /",
    "NG0411:248": "gang gis kyang sgrol mi nus /",
    "NG0411:249": "gang la yang mi rten /",
    "NG0411:250": "gang du yang ma gol /",
    "NG0411:251": "rang bzhin rnam par dag pas rtag pa'i mtha' med /",
    "NG0411:252": "shes bya ngo bo la ma bsgribs yongs su gsal bas /",
    "NG0411:253": "chad pa'i mtha' med pa / 'phags pa nam mkha'i snying po zhes grags so //",
    "NG0411:254": "zhes byang chub sems dpa' rma bya mjing bsnol gyi",
    "NG0411:255": "rgyud las / gzhi lam 'bras bu rnam pa gsum",
    "NG0411:256": "mthar phyin par bstan pa'i le'u ste gsum",
    "NG0411:257": "pa'o ///",
    "NG0411:258": "/ de nas byang chub semasadapa' sems dpa' chen pos yang zhus pa /",
    "NG0411:259": "'jam dpal gzhon nu dpa' bo mchog / gzhi lam 'bras bu mthar phyin pas //",
    "NG0411:260": "nyon mongs 'khor ba'i rgyun yang gcod //",
    "NG0411:261": "dag pa'i zhing du yang dag bsgral //",
    "NG0411:262": "rnam rtog zil gyis mnan phyir ro //",
    "NG0411:263": "spyod pa'i tshul khrims bshad du gsol //",
    "NG0411:264": "zhes zhus te /",
    "NG0411:265": "rdo rje sems dpa' 'ang bdag la nyon //",
    "NG0411:266": "spyod pa rnam pa gsum du rtag / glang po lam du zhugs pa'i spyod pa dang */",
    "NG0411:267": "smyon pa snying stor pa dran pa med pa'i spyod pa dang */",
    "NG0411:268": "de'i grogs tri la /",
    "NG0411:269": "'dam gyi pad+ma'i me tog dang */",
    "NG0411:270": "bya thib tshang du zhugs pa dang */",
    "NG0411:271": "bu gcig pa'i ma lta bu ste /",
    "NG0411:272": "da ni rnal 'byor chen po'i spyod pa yin /",
    "NG0411:273": "dpa' brtul stag gi spyod pa dang */",
    "NG0411:274": "brtul zhugs phag gi spyod pa dang */",
    "NG0411:275": "sems med bung ba'i spyod pa dang */",
    "NG0411:276": "dbang sdud mu stegs kyi spyod pa dang */",
    "NG0411:277": "bde ba thun 'jug gi spyod pa dang */",
    "NG0411:278": "de ni rnal @#//",
    "NG0411:279": "'byor 'bring gi spyod pa'o //",
    "NG0411:280": "dman pa phyag dar khrod kyi spyod pa dang */",
    "NG0411:281": "mtshon pa nyams myong gi spyod pa dang */",
    "NG0411:282": "'dod pa bya ba'i spyod pa dang */",
    "NG0411:283": "bcom ldan 'das kyis bka' stsal pa /",
    "NG0411:284": "lta ba glong du gyur pa'i spyod pa ni /",
    "NG0411:285": "tha mal gyi spyod pa'o //",
    "NG0411:286": "zhes thugs kyi rgyud nas kyang bshad do //",
    "NG0411:287": "chos nyid glong du gyur pa'i spyod pa ni /",
    "NG0411:288": "ci la yang ma zhen ma chags pa'o //",
    "NG0411:289": "nyams myong rgyud la skyes pa'i spyod pa ni /",
    "NG0411:290": "srab la sbyar ro //",
    "NG0411:291": "brtul zhugs kyi spyod pa'i spyod pa ni /",
    "NG0411:292": "bya ri skegs lta bu ste ma nges pa'o zhes gsungs so //",
    "NG0411:293": "byang chub sems dpa'i spyod pa'i mtha' ni ma bcos pa'o //",
    "NG0411:294": "rang bzhin rnam par dag pa'i dus na /",
    "NG0411:295": "spyi la yang ma zhen pa'i spyod pa rnam par dag pa'o //",
    "NG0411:296": "bde ba chen po yul du shar ba'i dus su /",
    "NG0411:297": "zug rngu'i mtha' rang bzhin gyis 'gog / khyad par na rgyu+u la skyes pa'i dus na /",
    "NG0411:298": "snying rje chen po lhag par can gyi spyod pa skye bar 'gyur ro //",
    "NG0411:299": "'dod pa med par 'gro ba rigs drug gi gnas yul du snang ba'i dus su /",
    "NG0411:300": "chos thams cad ci la yang ma chags pa'i spyod pa skye bar 'gyur ro //",
    "NG0411:301": "sangs rgyas kyi zhing yongs su dag pa la yul du snang ba'i dus su /",
    "NG0411:302": "thun mong gi dngos po 'gags nas ngo tsha ba dang bag tsha ba'i 'du shes med de /",
    "NG0411:303": "tshig nam mkha' la khungs ston to //",
    "NG0411:304": "spyan nam mkha' la gzigs te /",
    "NG0411:305": "mdzub mo nam mkha' la stod pa'i spyod pa 'char ro //",
    "NG0411:306": "chos kyi sku sprul pa'i nyams su btar ba'i dus su /",
    "NG0411:307": "lus grang dro dang na tsha med cing gcer bu'i spyod pa rang byung shar te /",
    "NG0411:308": "nam mkha'i ri mo khungs 'don pa'o //",
    "NG0411:309": "zag pa med pa'i ting nge 'dzin gyis ro nyams su myong ba'i dus su /",
    "NG0411:310": "zas kyi 'du shes chung zhing grogs la mi chags par /",
    "NG0411:311": "ri dwags rma sam ltar gcig pu ri sul 'grim pa'i spyod pa 'char ro //",
    "NG0411:312": "sems ye shes kyi dbang du 'dus shing snang ba",
    "NG0411:313": "chos nyid kyi dbang du 'dus pa'i du 'dus pa'i",
    "NG0411:314": "dus na / nam mkha' la 'gro ba dang */",
    "NG0411:315": "chu+u la mi nub par 'gro ba dang */",
    "NG0411:316": "gzhan gyis mi snang ba'i rtsal la spyod par 'gyur ro //",
    "NG0411:317": "rig pa'i dbyings la shar ba'i dus su //",
    "NG0411:318": "yul gzhan dag gi snang ba 'char bar 'gyur ro //",
    "NG0411:319": "sems las su rung ba'i dus su /",
    "NG0411:320": "gzhan gyi sems shes shing dngos po thams cad las brdzun du smra bar 'gyur ro //",
    "NG0411:321": "chos nyid pa stong nyid las su rung ba'i dus na /",
    "NG0411:322": "phyi'i 'byung ba dang */",
    "NG0411:323": "mi ma yin pa'i sgra thams cad sel bar 'gyur ro //",
    "NG0411:324": "spyod pa rnam par dag pa de rnams ni /",
    "NG0411:325": "rgyud dag pa'i rdo rje sems dpa' snang ste /",
    "NG0411:326": "lus ma bor bar mngon par rdzogs par sangs rgyas so ///",
    "NG0411:327": "/ na mo bud+d+ha ya /",
    "NG0411:328": "tad+ya tha /",
    "NG0411:329": "d+harmasam g+ha ri /",
    "NG0411:330": "many+dzu shri /",
    "NG0411:331": "a pra bra /",
    "NG0411:332": "b+ha ga ba ti /",
    "NG0411:333": "su ka a /",
    "NG0411:334": "de nas byang chub sems dpa' sems dpa' chen po dga' mgu yi rangs te /",
    "NG0411:335": "bcom ldan 'das la thal mo snying khar sbyar nas /",
    "NG0411:336": "yan lag lnga sa la @#//",
    "NG0411:337": "gtsugs te /",
    "NG0411:338": "kye kye legs so dpal ldan mgon po che //",
    "NG0411:339": "zhal nas byung na dga' ba de //",
    "NG0411:340": "zhal nas gsungs pa'i nga nyid don gyi mchog / bdag blo mun pa kha 'byed pas //",
    "NG0411:341": "snang gsal thugs rje 'od kyi me //",
    "NG0411:342": "sems can kun gyi skyabs mdzad pas //",
    "NG0411:343": "mgon po dri med ye shes sku //",
    "NG0411:344": "'gro ba'i don du sku sprul nas //",
    "NG0411:345": "rang byung sangs rgyas rnam par gzigs //",
    "NG0411:346": "byams mgon thugs rjes skyabs mdzad pa //",
    "NG0411:347": "sangs rgyas log par dad sel la //",
    "NG0411:348": "gus pa'i tshul gyis skyabs su mchi //",
    "NG0411:349": "zhes brjod nas bstod do //",
    "NG0411:350": "byang chub sems dpa' rma bya mjing bsnol gyi rgyud las /",
    "NG0411:351": "spyod pa rtog pa'i le'u ste bzhi pa'o ///",
    "NG0411:352": "/ de nas byang chub sems dpa' sems dpa' chen pos yang dri ba dris pas /",
    "NG0411:353": "'jam dpal gzhon nur gyur pa thugs rje can //",
    "NG0411:354": "zhu+u ba zhus pa legs gsung pa //",
    "NG0411:355": "'gro mgon rdo rje sems dpas mdzad //",
    "NG0411:356": "sangs rgyas thugs kyi dpal be'u dang *//",
    "NG0411:357": "sangs rgyas dbu yi gtsug tor dang *//",
    "NG0411:358": "sangs rgyas zhal gyi ljags bzang nas //",
    "NG0411:359": "'od zer 'byung ba bstan du gsol //",
    "NG0411:360": "ces dri ba dris so //",
    "NG0411:361": "rdo rje 'dzin pa khyod nyon cig / khyod kyi dri ba dris pa de legs so //",
    "NG0411:362": "phyogs bcu dus gsum gyi sangs rgyas thams cad la /",
    "NG0411:363": "thugs rje 'byung ba ni brjod kyi mi lang */",
    "NG0411:364": "bsam gyis mi khyab /",
    "NG0411:365": "ngas ma 'ongs pa'i sems can la mdo tsam zhig bstan gyis /",
    "NG0411:366": "khyod nyon cig / thugs rje'i bye brag mang gis kyang rtsal ma 'gags pa yin te /",
    "NG0411:367": "dper na nam mkha' sprin dang char gyi tshul 'byung ste /",
    "NG0411:368": "thugs rin po che'i dpa' be'u'i nas /",
    "NG0411:369": "sangs rgyas byams pa mi nyams mgon po zhes bya ba byung nas /",
    "NG0411:370": "rang bzhin rnam par dag pa'i chos bstan to //",
    "NG0411:371": "dbu'i gtsug tor nas 'jam dpal dri med snying po zhes bya ba byung nas /",
    "NG0411:372": "sku gdung ring bsrel gyi chos bstan te /",
    "NG0411:373": "zhal gyi ljags las /",
    "NG0411:374": "sangs rgyas bye ba rnam par gzigs zhes bya ba byung nas /",
    "NG0411:375": "rgyu 'bras kyi chos ma lus par bstan to //",
    "NG0411:376": "sangs rgyas stong gi yon tan ni //",
    "NG0411:377": "sangs rgyas gcig pu nyid la 'dus //",
    "NG0411:378": "gcig pu rab tu snang ba'i chos //",
    "NG0411:379": "'gro ba kun la rang bzhin gnas //",
    "NG0411:380": "zhes byung ste /",
    "NG0411:381": "phyogs bcu dus gsum gyi sangs rgyas thams cad kyi",
    "NG0411:382": "yon tan bsam gyis mi khyab pa gcig byung ste",
    "NG0411:383": "/ de dag kyang sangs rgyas 'od dpag med chen po rtsal snang ngo *//",
    "NG0411:384": "sangs rgyas 'od dpag med nyid 'gro ba yongs kyi snying por shar nas //",
    "NG0411:385": "'gro ba sems can thams cad la //",
    "NG0411:386": "snying po rnam dag ye shes rdzogs //",
    "NG0411:387": "zhes gsungs /",
    "NG0411:388": "sangs rgyas kun gyi gtsug phud lnga //",
    "NG0411:389": "rgyal mtshan rtse mo bzhin du gnas //",
    "NG0411:390": "sangs rgyas kun gyi che ba lnga //",
    "NG0411:391": "nam mkha' bzhin du khyab par gnas //",
    "NG0411:392": "rdo rje snying po bla na med //",
    "NG0411:393": "rin chen gtsug phud dri ma med //",
    "NG0411:394": "nges pa'i skyon rtog sel bar byed //",
    "NG0411:395": "pad+ma'i snying po 'od 'bar @#//",
    "NG0411:396": "ba //",
    "NG0411:397": "mtha' la mi gnas phyag rgya che //",
    "NG0411:398": "mgon po dri ma med pa'i sku //",
    "NG0411:399": "yon tan kun gyi snying po shar //",
    "NG0411:400": "thabs mkhas thugs rje stobs kyi bdag / bdud bzhi",
    "NG0411:401": "'dul mdzad dpa' bo mchog / dag pa'i zhing du",
    "NG0411:402": "yang dag sgrol // thugs rje'i chu bo rgyun mi 'chad //",
    "NG0411:403": "shes rab gru yis sgrol mdzad pa //",
    "NG0411:404": "sprin chen glog gi 'phreng ba can //",
    "NG0411:405": "rgyun gyi thugs rje'i rdo rje bdag / snying po bdag med ya ma brla //",
    "NG0411:406": "snying po rjes 'brangs spyod pa'i mtshon //",
    "NG0411:407": "nam mkha'i nyi mi'i tshul bzhin du //",
    "NG0411:408": "rang byung spros med mkha' la gdengs //",
    "NG0411:409": "rgyud dag pa yi dbyings nyid nas //",
    "NG0411:410": "'bras bu ye shes dkyil 'khor rang snang ba'i dus su /",
    "NG0411:411": "snod bcud thams cad chos nyid du brdal ba //",
    "NG0411:412": "mi byed pa'i lta ba nam mkha' dang mnyam pas re dogs kyi 'phro gcad /",
    "NG0411:413": "zag pa med pa'i ye shes rang snang bas /",
    "NG0411:414": "bdag dang gzhan gyi don mthar phyin /",
    "NG0411:415": "shes rab kyi stobs ma 'gags pas /",
    "NG0411:416": "bdud dang srin po zil gyis mnan /",
    "NG0411:417": "kye rdo rje 'dzin pa nyon cig thabs la mkhas pa'i byang chub sems dpa' ni /",
    "NG0411:418": "sems can gyi pha ma yin gyis /",
    "NG0411:419": "de yang dri ma med pa'i don gyis gnas par bya'o //",
    "NG0411:420": "rtogs pa'i don la rtse gcig tu ma yengs par gnas pas /",
    "NG0411:421": "byang chub sems dpa'i bsam gtan zhes bya'o //",
    "NG0411:422": "'jam dpal dri med snying po ngas /",
    "NG0411:423": "sems can rnams kyi phyir /",
    "NG0411:424": "gsang ba'i rgyud gsum yang gsang thugs kyi rgyud //",
    "NG0411:425": "thugs nas phyung nas gdams par bzhag / sangs rgyas lag tu gtad pa'i phyir //",
    "NG0411:426": "sangs rgyas gtsug phud rnam par rgyal ba zhes bya ba /",
    "NG0411:427": "thugs las nor bu dri ma med pa'i rgyud mdzad do //",
    "NG0411:428": "'bras bu bla na yod pa dang */",
    "NG0411:429": "bla na med pa'i theg pa shan dbye ba'i phyir /",
    "NG0411:430": "ljags kyi pad+mo las /",
    "NG0411:431": "sangs rgyas bye ba rnam par gzigs zhes bya ba byung nas /",
    "NG0411:432": "byang chub kyi sems rma bya mjing bsnol mdzad do //",
    "NG0411:433": "sangs rgyas sprul pa'i sku ye shes kyi lus su gnas pa'i phyir /",
    "NG0411:434": "mdzod spu'i bu ga nas 'od zer lnga 'phros nas",
    "NG0411:435": "sangs rgyas bde ldan mgon po spyan ras gzigs zhes",
    "NG0411:436": "bya ba byung nas /",
    "NG0411:437": "lha mo 'od zer gyi rgyud mdzad do //",
    "NG0411:438": "las dge sdig la mtho dman med par la bzla ba'i phyir /",
    "NG0411:439": "shangs kyi rlung sgrom nas mthu stobs kyi bdag po dpal phyag na rdo rje phyung ste /",
    "NG0411:440": "bya btsal med par ye shes bla ma'i rgyud phyung ste /",
    "NG0411:441": "chos las 'das pa'i sku yongs su rdzogs par bstan to //",
    "NG0411:442": "zhes byang chub sems rma bya mjing bsnol gyi rgyud /",
    "NG0411:443": "rdzogs pa chen po 'bras bu bla na med pa'i theg pa las le'u lnga pa'o ///",
    "NG0411:444": "/ byang chub kyi sems rma bya mjing bsnol zhes bya ba'i rgyud /",
    "NG0411:445": "'jam dpal snying pos /",
    "NG0411:446": "byang chub sems dpa' ro langs bde ba la gdams pa rdzogs so //  //",
    "NG0411:447": "byang chub kyi sems rma bya mjing bsnol bsgom na /",
    "NG0411:448": "ngan song gsum gyi gzhi gsog @#//",
    "NG0411:449": "go / byang chub kyi sems dkar dmar rnams gnyis rang rgyud du go na /",
    "NG0411:450": "sems can gyi gzugs su smin no //",
    "NG0411:451": "rgyud kyi rgyal po ting nge 'dzin mchog gi rgyud las /",
    "NG0411:452": "ta na dang ga na'i rtog pa bshad pa'i le'u ste bcu gcig pa'o ///",
    "NG0411:453": "/ de skad ces yid byed pa po kun tu bzang pos /",
    "NG0411:454": "ci yang ma gsungs par bka' stsal pas /",
    "NG0411:455": "rdo rje sems dpa' la sogs pa rigs lnga'i sangs rgyas yab yum dang */",
    "NG0411:456": "zhi khro'i lha brgya rtsa brgyad kyi dkyil 'khor gyis /",
    "NG0411:457": "rgyud kyi rgyal po ting nge 'dzin mchog gi rgyud kyi don rtogs so //",
    "NG0411:458": "rgyud kyi rgyal po ting nge 'dzin mchog gi rgyud las /"
}
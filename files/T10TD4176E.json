{
    "T10TD4176E:29b-0": "@29b # // rgya gar skad du /",
    "T10TD4176E:29b-1": "da sha ku sha la karma pa tha ni rde sha /",
    "T10TD4176E:29b-2": "bod skad du /",
    "T10TD4176E:29b-3": "dge ba bcu'i las kyi lam bstan pa //",
    "T10TD4176E:29b-4": "dkon mchog gsum la phyag 'tshal lo //",
    "T10TD4176E:29b-5": "dge ba bcu po 'di dag ni mngon par mtho ba dang /",
    "T10TD4176E:29b-6": "nges par legs pa thams cad kyi rgyu yin pas na /",
    "T10TD4176E:29b-7": "sangs rgyas kyi slob ma dag gis 'di la bslab par bya'o //",
    "T10TD4176E:29b-8": "de la dge ba bcu gang zhe na /",
    "T10TD4176E:29b-9": "lus kyi las rnam pa gsum ste /",
    "T10TD4176E:29b-10": "srog gcod pa dang /",
    "T10TD4176E:29b-11": "ma byin par len pa dang /",
    "T10TD4176E:29b-12": "'dod pas log par g-yem pa'o //",
    "T10TD4176E:29b-13": "ngag gi las rnam pa bzhi ste /",
    "T10TD4176E:29b-14": "brdzun mi smra ba dang /",
    "T10TD4176E:29b-15": "phra ma mi smra ba dang /",
    "T10TD4176E:29b-16": "tshig rtsub po mi smra ba dang /",
    "T10TD4176E:29b-17": "tshig 'khyal pa mi smra ba'o //",
    "T10TD4176E:29b-18": "yid kyi las rnam pa gsum ste /",
    "T10TD4176E:29b-19": "brnab sems spang ba dang /",
    "T10TD4176E:29b-20": "gnod sems spang ba dang /",
    "T10TD4176E:29b-21": "log par lta ba spang ba dang //",
    "T10TD4176E:29b-22": "de yang mi dge ba bcu spang ba ni /",
    "T10TD4176E:29b-23": "dge ba bcu yin pas /",
    "T10TD4176E:29b-24": "spang bar bya ba bcu brjod par bya ste /",
    "T10TD4176E:29b-25": "de ni 'phags pa byang chub sems dpa'i sde snod las ji skad du /",
    "T10TD4176E:29b-26": "srog gcod pa yi sems can dang //",
    "T10TD4176E:29b-27": "gzhan gyi nor la 'phrogs pa dang //",
    "T10TD4176E:29b-28": "'dod pas log par g-yem pa dag //",
    "T10TD4176E:30a-0": "sems @30a * //",
    "T10TD4176E:30a-1": "can dmyal bar rab tu 'gro //",
    "T10TD4176E:30a-2": "dbyen byed pa dang tshig rtsub dang //",
    "T10TD4176E:30a-3": "brdzun du smra zhing mi sdom pa //",
    "T10TD4176E:30a-4": "byis pa 'khyal bar smra ba rnams //",
    "T10TD4176E:30a-5": "so so'i skye bo bslus pas bcings //",
    "T10TD4176E:30a-6": "gzhan gyi spyod la brnab sems dang //",
    "T10TD4176E:30a-7": "gnod sems dag ni mang ba dang //",
    "T10TD4176E:30a-8": "mi gang lta ba log zhugs pa //",
    "T10TD4176E:30a-9": "ngan 'gro dag tu 'gro bar 'gyur //",
    "T10TD4176E:30a-10": "lus kyi sdig pa rnam gsum dang //",
    "T10TD4176E:30a-11": "ngag gi sdig pa rnam bzhi dang //",
    "T10TD4176E:30a-12": "yid kyi sdig pa rnam gsum ni //",
    "T10TD4176E:30a-13": "sdig byed pa dag rab tu byed //",
    "T10TD4176E:30a-14": "sdig pa'i las rnams byas pas na //",
    "T10TD4176E:30a-15": "de phyir ngan 'gror 'gro bar 'gyur //",
    "T10TD4176E:30a-16": "ci nas ngan 'gror mi gtong bar ;",
    "T10TD4176E:30a-17": "/ bskyab pa'i phyir ni rab tu 'byung //",
    "T10TD4176E:30a-18": "zhes bcom ldan 'das kyis gsungs pa dag go //",
    "T10TD4176E:30a-19": "ji ltar na nyes pa de dag rdzogs par 'gyur zhe na //",
    "T10TD4176E:30a-20": "srog gcod pa ni gzhi sems can yin pa dang //",
    "T10TD4176E:30a-21": "der 'du shes pa dang /",
    "T10TD4176E:30a-22": "gsad par bsam pa dang /",
    "T10TD4176E:30a-23": "sbyor ba byas pa dang /",
    "T10TD4176E:30a-24": "sbyor ba byas pa de nyid kyi tshe 'am /",
    "T10TD4176E:30a-25": "gzhan gyi tshe shi ba zhes pa yan lag lngas rdzogs par 'gyur ro //",
    "T10TD4176E:30a-26": "mi shi bar 'gyod pa las shi ba la ni na smad do //",
    "T10TD4176E:30a-27": "smyos pa dang /",
    "T10TD4176E:30a-28": "sems 'khrugs pa dang /",
    "T10TD4176E:30a-29": "tshor bas gzir ba la nyes pa med par thams cad la sbyar ro //",
    "T10TD4176E:30a-30": "ma byin par len pa ni /",
    "T10TD4176E:30a-31": "yan lag bzhis rdzogs par 'gyur te /",
    "T10TD4176E:30a-32": "blang bar bya ba gzhan gyis yongs su bzung bar gyur ba ni /",
    "T10TD4176E:30a-33": "yin ba dang /",
    "T10TD4176E:30a-34": "der 'du shes pa dang /",
    "T10TD4176E:30a-35": "rku bar bsams pa dang /",
    "T10TD4176E:30a-36": "gnas nas spros pa'o //",
    "T10TD4176E:30a-37": "'dod pas log par g-yems pa ni rnam pa bdun te /",
    "T10TD4176E:30a-38": "bdag nyid las byung ba dang /",
    "T10TD4176E:30a-39": "rang gi chung ma las byung ba las ;",
    "T10TD4176E:30a-40": "chung mar mi rigs pa chung mar byas pa las byung ba dang /",
    "T10TD4176E:30a-41": "chung ma ma yin pa las byung ba dang /",
    "T10TD4176E:30a-42": "skyes pa las byung ba dang /",
    "T10TD4176E:30a-43": "dud 'gro las byung ba dang /",
    "T10TD4176E:30a-44": "khye'u dang bu mo las byung ba'o //",
    "T10TD4176E:30a-45": "de la bdag nyid las byung ba dang /",
    "T10TD4176E:30a-46": "mi rigs pa'i yul dran pas dbang po las rang ngam /",
    "T10TD4176E:30a-47": "gzhan gyis khu ba 'byin par byed pa'o //",
    "T10TD4176E:30a-48": "rang gi chung ma las byung ba ni /",
    "T10TD4176E:30a-49": "dus ma yin par nyin par dang /",
    "T10TD4176E:30a-50": "bsnyen gnas la gnas pa dang /",
    "T10TD4176E:30a-51": "na ba dang /",
    "T10TD4176E:30a-52": "sbrum ba dang /",
    "T10TD4176E:30a-53": "mya ngan gyis gdungs pa dang /",
    "T10TD4176E:30a-54": "zla mtshan dang ldan pa dang /",
    "T10TD4176E:30a-55": "bang ma sangs ba la sogs pa dag dang /",
    "T10TD4176E:30b-0": "gnas ma @30b yin pa pha ma dang /",
    "T10TD4176E:30b-1": "bla ma dang /",
    "T10TD4176E:30b-2": "dkon mchog dang /",
    "T10TD4176E:30b-3": "mchod rten la sogs pa'i gnas dang /",
    "T10TD4176E:30b-4": "yan lag ma yin pa'i kha dang /",
    "T10TD4176E:30b-5": "bshang ba'i lam dang /",
    "T10TD4176E:30b-6": "lte ba la sogs te /",
    "T10TD4176E:30b-7": "mdor na bud med kyi dbang po las gzhan pa thams cad do //",
    "T10TD4176E:30b-8": "de ltar dus dang /",
    "T10TD4176E:30b-9": "gnas dang /",
    "T10TD4176E:30b-10": "yan lag min pa dag tu rang gi chung ma la 'khrig pa spyod pa ni /",
    "T10TD4176E:30b-11": "rang gi chung ma las byung ba'i 'dod pas log par g-yem pa'o //",
    "T10TD4176E:30b-12": "chung mar mi rigs pa chung mar byas pa las byung ba ni /",
    "T10TD4176E:30b-13": "tshangs par spyod pa'i dge bsnyen ma 'am /",
    "T10TD4176E:30b-14": "dge slong ma 'am dge slob ma'am /",
    "T10TD4176E:30b-15": "dge tshul ma'am /",
    "T10TD4176E:30b-16": "bsnyen gnas la gnas pa'i bud med chung mar blang ste /",
    "T10TD4176E:30b-17": "de dag mi dga' ba'am /",
    "T10TD4176E:30b-18": "dga' yang rung ste /",
    "T10TD4176E:30b-19": "sdom pa gtong ba'i rkyen byas pa ste /",
    "T10TD4176E:30b-20": "'di ni chung mar mi rigs par byas pa las byung ba'o //",
    "T10TD4176E:30b-21": "chung ma ma yin pa las byung ba ni /",
    "T10TD4176E:30b-22": "bud med gang khyim thab gzhan gyis gzung ba dang /",
    "T10TD4176E:30b-23": "rang gi bdun rgyud las ma 'das pa'i 'brel bar gyur pa dang /",
    "T10TD4176E:30b-24": "chos kyi mtshan can dang /",
    "T10TD4176E:30b-25": "sdom pa can dang /",
    "T10TD4176E:30b-26": "pha ma dang /",
    "T10TD4176E:30b-27": "ming po dang /",
    "T10TD4176E:30b-28": "spun zla dang /",
    "T10TD4176E:30b-29": "rus chags dang /",
    "T10TD4176E:30b-30": "cho 'brang du smos pas bsrungs pa dang /",
    "T10TD4176E:30b-31": "gyos sgyug dang /",
    "T10TD4176E:30b-32": "skud po la sogs pa khyo'i phyogs smos pas bsrungs pa dang /",
    "T10TD4176E:30b-33": "mi mnyam pa'i rigs dang yon tan gyis bsrungs pa dang /",
    "T10TD4176E:30b-34": "smad 'tshong ma dag kyang skyes bu gzhan gyis rin sngar byin pas bzung ba dang /",
    "T10TD4176E:30b-35": "skyes bu gzhan gyi chung ma dang 'dra bar bdag gis byas pa rnams te /",
    "T10TD4176E:30b-36": "de dag dang 'khrig pa spyod pa rnams te gzhan gyis tshor na ni ches sdig pa che la /",
    "T10TD4176E:30b-37": "ma tshor du zin kyang 'dod pas log par g-yem pa'i rnam par smin pa 'byung ngo /",
    "T10TD4176E:30b-38": "skyes pa las byung ba ni /",
    "T10TD4176E:30b-39": "skyes bu gzhan gyi kha dang bshad pa'i lam la sogs par mtshan sbyor ba'o //",
    "T10TD4176E:30b-40": "dud 'gro las byung ba ni /",
    "T10TD4176E:30b-41": "ba lang dang /",
    "T10TD4176E:30b-42": "ra lug dang /",
    "T10TD4176E:30b-43": "rta bong la sogs pa'i mtshan dang bshad pa'i lam la sogs par mtshan sbyor ro ;",
    "T10TD4176E:30b-44": "/ khye'u dang bu mo las byung ba ni 'khrig pa spyad mi bzod pa'i khye'u dang bu mo'i kha dang mtshan dang /",
    "T10TD4176E:30b-45": "bshad pa'i lam du mtshan sbyor ba'o //",
    "T10TD4176E:30b-46": "de ltar 'dod pas log par g-yem pa de dag ni yan lag gsum gyis rdzogs par 'gyur te /",
    "T10TD4176E:30b-47": "dus la sogs pa de dag la de dag tu 'du shes pa dang /",
    "T10TD4176E:31a-0": "@31a * // sbyor ba byas pa dang /",
    "T10TD4176E:31a-1": "rjes su mthun pa'i tshor ba nyams su myong ba'o //",
    "T10TD4176E:31a-2": "de ltar de dag ni las kyi nyes par spyod pa gsum mo //",
    "T10TD4176E:31a-3": "brdzun du smra ba ni rdzogs par 'gyur te /",
    "T10TD4176E:31a-4": "gzhi ma nor bar khong du chud pa'o //",
    "T10TD4176E:31a-5": "de la'du shes bsgyur ba dang /",
    "T10TD4176E:31a-6": "log par smra ba'o //",
    "T10TD4176E:31a-7": "phra ma ni yan lag gsum gyis rdzogs par 'gyur te /",
    "T10TD4176E:31a-8": "dbye bar bya ba sems can nyid dang /",
    "T10TD4176E:31a-9": "dbyen gyi tshig smras pa'o //",
    "T10TD4176E:31a-10": "tshig rtsub po ni yan lag gnyis kyis rdzogs par 'gyur te /",
    "T10TD4176E:31a-11": "gzhi sems can yin pa dang /",
    "T10TD4176E:31a-12": "tshig rtsub po smras pa'o //",
    "T10TD4176E:31a-13": "tshig 'khyal pa ni /",
    "T10TD4176E:31a-14": "yan lag gnyis kyis rdzogs par 'gyur te //",
    "T10TD4176E:31a-15": "chos dang mi ldan pa der bsam pa dang /",
    "T10TD4176E:31a-16": "tshig 'khyal pa smras pa'o //",
    "T10TD4176E:31a-17": "de dag ni ngag gi nyes par spyod pa bzhi'o //",
    "T10TD4176E:31a-18": "brnab sems ni yan lag gnyis kyis rdzogs par 'gyur te gzhi gzhan gyi yin pa dang /",
    "T10TD4176E:31a-19": "de la brnab sems bskyed pa'o //",
    "T10TD4176E:31a-20": "gnod sems ni yan lag gsum gyis rdzogs par 'gyur te /",
    "T10TD4176E:31a-21": "gzhi sems can yin pa dang /",
    "T10TD4176E:31a-22": "de la kun nas mnar sems par gyur pa'o //",
    "T10TD4176E:31a-23": "log par lta ba ni /",
    "T10TD4176E:31a-24": "yan lag gnyis kyis rdzogs par 'gyur te /",
    "T10TD4176E:31a-25": "gzhi phyin ci ma log pa dang /",
    "T10TD4176E:31a-26": "de nyid la bsam pa phyin ci log bskyed pa'o ;",
    "T10TD4176E:31a-27": "/ de dag ni khyad par gyi yan lag go //",
    "T10TD4176E:31a-28": "thun mong gi yan lag ni sems gtso zhes bya'o //",
    "T10TD4176E:31a-29": "de dag ni yid kyi nyes par spyod pa gsum mo //",
    "T10TD4176E:31a-30": "de ltar na kun nas slong ba'i sems pa dang /",
    "T10TD4176E:31a-31": "rjes su spyod pa'i sbyor ba dang /",
    "T10TD4176E:31a-32": "sbyor ba'i gzhi bsams pa de nyid dang /",
    "T10TD4176E:31a-33": "sbyor ba'i 'bras bu dngos gzhi nyid spyad pa dang /",
    "T10TD4176E:31a-34": "mjug rjes su yi rang ba'o //",
    "T10TD4176E:31a-35": "yan lag lnga rdzogs na ni mi dge ba gang yang legs par rdzogs pa yin no //",
    "T10TD4176E:31a-36": "thams cad ma tshad na ni cung zad spyad pa ci rigs par sbyar ro //",
    "T10TD4176E:31a-37": "cung zad du na gzhi ma nor ba nyid ni kha cig tu ma nges pa srid do //",
    "T10TD4176E:31a-38": "de ltar mi dge ba bcu po de dag spyad pa'i 'bras bu rgya cher ni /",
    "T10TD4176E:31a-39": "dam pa'i chos dran pa nye bar gzhag pa las shes par bya zhing /",
    "T10TD4176E:31a-40": "mdor bsdus pa ni ji skad du /",
    "T10TD4176E:31a-41": "bcom ldan 'das kyis 'phags pa sdong po bkod pa las gsungs pa /",
    "T10TD4176E:31b-0": "srog gcod pas ni sems can dmyal bar @31b khrid do /",
    "T10TD4176E:31b-1": "byol song gi skye gnas su khrid do //",
    "T10TD4176E:31b-2": "gshin rje'i 'jig rten du khrid do //",
    "T10TD4176E:31b-3": "de nas ci ste mir skyes na yang /",
    "T10TD4176E:31b-4": "rnam par smin pa gnyis mngon par bsgrub pa 'di lta ste /",
    "T10TD4176E:31b-5": "tshe thung ba dang /",
    "T10TD4176E:31b-6": "nang mang ba'o //",
    "T10TD4176E:31b-7": "ma byin par len pas ni /",
    "T10TD4176E:31b-8": "sems can dmyal bar khrid do //",
    "T10TD4176E:31b-9": "byol song gi skye gnas su khrid do //",
    "T10TD4176E:31b-10": "gshin rje'i 'jig rten du khrid do //",
    "T10TD4176E:31b-11": "de nas ci ste mir skyes na yang rnam par smin pa gnyis mngon par bsgrub pa 'di lta ste /",
    "T10TD4176E:31b-12": "longs spyod chung ba dang /",
    "T10TD4176E:31b-13": "thun mong gi longs spyod du 'gyur ba'o //",
    "T10TD4176E:31b-14": "'dod pas log par g-yem pas ni /",
    "T10TD4176E:31b-15": "sems can dmyal bar khrid do //",
    "T10TD4176E:31b-16": "byol song gi skye gnas su khrid do //",
    "T10TD4176E:31b-17": "gshin rje'i 'jig rten du khrid do //",
    "T10TD4176E:31b-18": "de nas ci ste mir skyes na yang /",
    "T10TD4176E:31b-19": "rnam par smin pa gnyis mngon par bsgrub pa 'di lta ste /",
    "T10TD4176E:31b-20": "lhod pa dang bcas ba'i chung ma dang /",
    "T10TD4176E:31b-21": "g-yog 'khor ma bsrungs pa'o //",
    "T10TD4176E:31b-22": "brdzun du smra bas ni sems can dmyal bar khrid do //",
    "T10TD4176E:31b-23": "byol song gi skye gnas su khrid do //",
    "T10TD4176E:31b-24": "gshin rje'i 'jig rten du khrid do //",
    "T10TD4176E:31b-25": "de nas ci ste mir skyes na yang /",
    "T10TD4176E:31b-26": "rnam par smin pa gnyis mngon par bsgrub pa 'di lta ste /",
    "T10TD4176E:31b-27": "skur pa mang ba dang /",
    "T10TD4176E:31b-28": "gzhan gyis bslu ba'o //",
    "T10TD4176E:31b-29": "phra mas ni sems can dmyal bar khrid do //",
    "T10TD4176E:31b-30": "byol song gi skye gnas su khrid do //",
    "T10TD4176E:31b-31": "gshin rje'i 'jig rten du khrid do //",
    "T10TD4176E:31b-32": "de nas ci ste mir skyes na yang /",
    "T10TD4176E:31b-33": "rnam par smin pa gnyis mngon par bsgrub pa 'di lta ste /",
    "T10TD4176E:31b-34": "g-yog mi mthun pa dang g-yog ngan par 'gyur ba'o //",
    "T10TD4176E:31b-35": "tshig rtsub pos ni /",
    "T10TD4176E:31b-36": "sems can dmyal bar khrid do //",
    "T10TD4176E:31b-37": "byol song gi skye gnas su khrid do //",
    "T10TD4176E:31b-38": "gshin rje'i 'jig rten du khrid do //",
    "T10TD4176E:31b-39": "de nas ci ste mir skyes na yang /",
    "T10TD4176E:31b-40": "rnam par smin pa gnyis mngon par bsgrub pa 'di lta ste /",
    "T10TD4176E:31b-41": "yid du mi 'ong ba'i tshig thos pa dang /",
    "T10TD4176E:31b-42": "'thab mo'i tshig thos par 'gyur ba'o //",
    "T10TD4176E:31b-43": "ngag 'khyal pas ni /",
    "T10TD4176E:31b-44": "sems can dmyal bar khrid do //",
    "T10TD4176E:31b-45": "byol sang[?] gi skye gnas su khrid do //",
    "T10TD4176E:31b-46": "gshin rje'i 'jig rten du khrid do //",
    "T10TD4176E:31b-47": "de nas ci ste mir skyes na yang /",
    "T10TD4176E:31b-48": "rnam par smin pa gnyis mngon par bsgrub pa 'di lta ste /",
    "T10TD4176E:31b-49": "tshig mi btsun pa dang /",
    "T10TD4176E:31b-50": "spobs pa mang ba'o //",
    "T10TD4176E:31b-51": "brnab sems kyis ni /",
    "T10TD4176E:32a-0": "sems can @32a * //",
    "T10TD4176E:32a-1": "dmyal bar khrid do //",
    "T10TD4176E:32a-2": "byol song gi skye gnas su khrid do //",
    "T10TD4176E:32a-3": "gshin rje'i 'jig rten du khrid do //",
    "T10TD4176E:32a-4": "de nas ci ste mir skyes na yang /",
    "T10TD4176E:32a-5": "rnam par smin pa gnyis mngon par bsgrub pa 'di lta ste /",
    "T10TD4176E:32a-6": "chog mi shes pa dang /",
    "T10TD4176E:32a-7": "'dod pa che ba'o //",
    "T10TD4176E:32a-8": "gnod sems kyis ni sems can dmyal bar khrid do //",
    "T10TD4176E:32a-9": "byol song gi skye gnas su khrid do //",
    "T10TD4176E:32a-10": "gshin rje'i 'jig rten du khrid do //",
    "T10TD4176E:32a-11": "de nas ci ste mir skyes na yang /",
    "T10TD4176E:32a-12": "rnam par smin pa gnyis mngon par bsgrub pa 'di lta ste /",
    "T10TD4176E:32a-13": "gnod bas glags lta ba dang /",
    "T10TD4176E:32a-14": "pha rol gyis ma nar ba'o //",
    "T10TD4176E:32a-15": "log par lta bas ni /",
    "T10TD4176E:32a-16": "sems can dmyal bar khrid do //",
    "T10TD4176E:32a-17": "byol song gi skye gnas su khrid do //",
    "T10TD4176E:32a-18": "gshin rje'i 'jig rten du khrid do //",
    "T10TD4176E:32a-19": "de nas ci ste mir skyes na yang /",
    "T10TD4176E:32a-20": "rnam par smin pa gnyis mngon par bsgrub pa 'di lta ste /",
    "T10TD4176E:32a-21": "lta ba ngan pa ltung ba dang /",
    "T10TD4176E:32a-22": "g-yo sgyu can du 'gyur ba'o zhes gsungs te /",
    "T10TD4176E:32a-23": "de dag kyang mtshon pa ste /",
    "T10TD4176E:32a-24": "mi dge ba bcu po 'di dag ni re re la yang rnam par smin pa yang shin tu mang po yod par rig par bya'o //",
    "T10TD4176E:32a-25": "da ni 'di dag gi lci ba dang yang ba nyid brjod par bya ste /",
    "T10TD4176E:32a-26": "de ni 'phags pa de bzhin gshegs pa'i mdzod kyi mdo las gsungs pa /",
    "T10TD4176E:32a-27": "'od srungs pha yang yin la /",
    "T10TD4176E:32a-28": "rang sangs rgyas kyang yin pa gsod pa gang yin pa 'di ni srog gcod pa'i nang na ma rungs pa'o //",
    "T10TD4176E:32a-29": "dkon mchog gsum gyi dkor 'phrog pa 'di ni ma byin par len pa'i nang na ma rungs pa yin no //",
    "T10TD4176E:32a-30": "ma yang yin la dgra bcom pa yang yin pa las nyal po byas pa 'di ni /",
    "T10TD4176E:32a-31": "'dod pas log par g-yem pa'i nang na ma rungs pa yin no //",
    "T10TD4176E:32a-32": "de bzhin gshegs pa la skur ba 'debs pa 'di ni /",
    "T10TD4176E:32a-33": "brdzun du smra ba'i nang na ma rungs pa yin no //",
    "T10TD4176E:32a-34": "dge 'dun gyi dbyen byas pa 'di ni /",
    "T10TD4176E:32a-35": "phra ma'i nang na ma rungs pa yin no //",
    "T10TD4176E:32a-36": "'phags pa rnams la mi snyan par rjod pa 'di ni /",
    "T10TD4176E:32a-37": "ngag rtsub po rnams kyi nang na ma rungs pa yin no //",
    "T10TD4176E:32a-38": "chos thos par 'dod pa rnams rnam par g-yem par 'dod pa 'di ni tshig 'khyal pa'i nang na ma rungs pa yin no //",
    "T10TD4176E:32a-39": "yang dag par song ba dang /",
    "T10TD4176E:32a-40": "yang dag par zhugs pa rnams kyi rnyed pa dang 'phrog par sems pa 'di ni /",
    "T10TD4176E:32a-41": "brnab sems kyi nang na ma rungs pa yin no //",
    "T10TD4176E:32b-0": "mtshams @32b med pa byed pa 'di ni /",
    "T10TD4176E:32b-1": "gnod sems kyi nang na ma rungs pa yin no //",
    "T10TD4176E:32b-2": "lta ba mchog tu 'dzin pa 'di ni //",
    "T10TD4176E:32b-3": "log par lta ba'i nang na ma rungs pa yin no zhes bya ba la sogs pa'o //",
    "T10TD4176E:32b-4": "mdor bsdu na rgyun du zhugs pa dang /",
    "T10TD4176E:32b-5": "nyon mongs pa drag pos spyod pa dang /",
    "T10TD4176E:32b-6": "rten gyi rang bzhin byang chub kyi sems dang /",
    "T10TD4176E:32b-7": "dkon mchog gsum la mi rten cing /",
    "T10TD4176E:32b-8": "rnam par sun 'byin pa kun du spyod pa la sogs pa med pa dang /",
    "T10TD4176E:32b-9": "yon tan dang /",
    "T10TD4176E:32b-10": "gtso bo 'phags pa'i gzhi las byung ba ste /",
    "T10TD4176E:32b-11": "de dag dang gang ldan pa'i mi dge ba bcu ni lci ba nyid do //",
    "T10TD4176E:32b-12": "de bas na 'phags pa n'a g'ardzu nas kyang ;",
    "T10TD4176E:32b-13": "rtag dang mngon par zhen dang gnyen po med //",
    "T10TD4176E:32b-14": "yon tan gtso ldan gzhi las byung ba'i las //",
    "T10TD4176E:32b-15": "dge dang mi dge rnam lnga chen po ste //",
    "T10TD4176E:32b-16": "de bas dge ba spyod la brtson par bgyi //",
    "T10TD4176E:32b-17": "zhes bshad do //",
    "T10TD4176E:32b-18": "da ni de dag rtsa ba'i nyon mongs pa dag gang gis rdzogs par byed pa bstan zhe na /",
    "T10TD4176E:32b-19": "de ni chos mngon pa'i tshig le'u byas pa las //",
    "T10TD4176E:32b-20": "gsod dang gnod sems tshig rtsub dag / zhe sdang gis ni mthar phyin byed //",
    "T10TD4176E:32b-21": "log g-yem brnab sems ma byin len //",
    "T10TD4176E:32b-22": "chags pa yis ni mthar phyin byed //",
    "T10TD4176E:32b-23": "log par lta ba gti mug gi / lhag ma gsum gyis rdzogs par 'dod //",
    "T10TD4176E:32b-24": "ces bshad pa las shes par bya'o //",
    "T10TD4176E:32b-25": "nga ni de dag gi gnang ba nyid brjod par bya ste /",
    "T10TD4176E:32b-26": "gang bdag gi don la rjes su lta ba cung zad tsam yang med la /",
    "T10TD4176E:32b-27": "byed pa gzhan gyi don 'ba' zhig 'dod cing thams cad du snying rje dang ldan pa dag la ni /",
    "T10TD4176E:32b-28": "yid kyi nyes par spyod pa gsum ma gtogs pa'am ;",
    "T10TD4176E:32b-29": "log par lta ba nyid ma gtogs pa dag la lar rjes su gnang ba snang ste /",
    "T10TD4176E:32b-30": "de la byang chub sems dpa'i sdom pa gtan la phab pa'i gtsug lag dag la blta'o //",
    "T10TD4176E:32b-31": "de ltar blang bar bya ba dang /",
    "T10TD4176E:32b-32": "mi mthun pa'i phyogs dang /",
    "T10TD4176E:32b-33": "yan lag dang /",
    "T10TD4176E:32b-34": "'bras bu dang /",
    "T10TD4176E:32b-35": "lci yang dang /",
    "T10TD4176E:32b-36": "rgyu dang ;",
    "T10TD4176E:32b-37": "rjes su gsan pa dag gis dge ba bcu'i las kyi lam rgyas par bstan pa yin no //",
    "T10TD4176E:32b-38": "dge ba bcu yi las kyi lam //",
    "T10TD4176E:32b-39": "legs brjod bsod nams dri med gang //",
    "T10TD4176E:32b-40": "deng 'dir bdag gis bsgrubs pa des //",
    "T10TD4176E:33a-0": "'gro ba mi dge bcu spang shog / bdag kyang dge bcu'i yon tan @33a * //",
    "T10TD4176E:33a-1": "gyis ;",
    "T10TD4176E:33a-2": "/ brgyan cing ngan 'gro spangs pa dang //",
    "T10TD4176E:33a-3": "'gro ba'i mi dge'i las lam bcu //",
    "T10TD4176E:33a-4": "gtan nas rgyun gcod byed par shog / dge ba bcu'i las kyi lam bstan pa zhes bya ba /",
    "T10TD4176E:33a-5": "slob dpon bram ze btsun pa chos ldan rab 'byor dbyangs kyi zhal snga nas mdzad pa rdzogs so /",
    "T10TD4176E:33a-7": "// / rgya gar gyi mkhan po buddha ka ra barma dang /",
    "T10TD4176E:33a-8": "bod kyi lo ts'a ba dge slong chos kyi shes rab kyis bsgyur cing zhus te gtan la phab pa'o//"
}
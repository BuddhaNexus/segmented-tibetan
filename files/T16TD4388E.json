{
    "T16TD4388E:318a-0": "@318a * // rgyal po la gtam bya ba rin po che'i phreng ba las byung ba'i smon lam tshigs su bcad pa nyi shu pa bzhugs so //",
    "T16TD4388E:318a-2": "* // dkon mchog gsum la phyag 'tshal lo //",
    "T16TD4388E:318a-3": "de phyir sku gzugs mchod rten gyi //",
    "T16TD4388E:318a-4": "spyan snga'am yang na gzhan du'ang rung //",
    "T16TD4388E:318a-5": "tshigs su bcad pa nyi shu 'di //",
    "T16TD4388E:318a-6": "nyin gcig bzhin yang dus gsum brjod //",
    "T16TD4388E:318a-7": "sangs rgyas dam chos dge 'dun dang //",
    "T16TD4388E:318a-8": "byang chub sems dpa' rnams la yang //",
    "T16TD4388E:318a-9": "rnam kun btud de skyabs mchis nas //",
    "T16TD4388E:318a-10": "mchod 'os rnams la phyag 'tshal lo //",
    "T16TD4388E:318a-11": "sdig pa'i las ni ldog bgyid cing //",
    "T16TD4388E:318a-12": "bsod nams thams cad yongs su gzung //",
    "T16TD4388E:318a-13": "lus can kun gyi bsod nams dag / kun la rjes su yi rang ngo //",
    "T16TD4388E:318a-14": "bdag ni spyi btud thal sbyar te //",
    "T16TD4388E:318a-15": "chos kyi 'khor lo bskor slad dang //",
    "T16TD4388E:318a-16": "'gro gnas bar du bzhugs slad du //",
    "T16TD4388E:318a-17": "rdzogs pa'i sangs rgyas rnams la gsol //",
    "T16TD4388E:318a-18": "de ltar bgyi ba'i bsod nams dag //",
    "T16TD4388E:318a-19": "bdag gis bgyis dang ma bgyis gang //",
    "T16TD4388E:318a-20": "des ni sems can thams cad kyang //",
    "T16TD4388E:318b-0": "@318b bla med byang chub sems ldan shog / sems can thams cad dri med dbang //",
    "T16TD4388E:318b-1": "yongs rdzogs mi khom kun 'das shing //",
    "T16TD4388E:318b-2": "spyod pa rang dbang yod pa dang //",
    "T16TD4388E:318b-3": "tshor ba bzang dang ldan par shog / lus can dag ni thams cad kyang //",
    "T16TD4388E:318b-4": "lag na rin chen nyid ldan zhing //",
    "T16TD4388E:318b-5": "yo byad thams cad mtha' yas pa //",
    "T16TD4388E:318b-6": "'khor ba srid du mi zad shog / bud med thams cad dus kun tu //",
    "T16TD4388E:318b-7": "skyes mchog nyid du gyur par shog / lus can thams cad rig pa dang //",
    "T16TD4388E:318b-8": "rkang par ldan pa nyid du shog / lus can kha dog ldan pa dang //",
    "T16TD4388E:318b-9": "gzugs bzang gzi brjid che ba dang //",
    "T16TD4388E:318b-10": "blta na sdug cing nad med dang //",
    "T16TD4388E:318b-11": "stobs can tshe dang ldan par shog / thams cad thabs la mkhas gyur te //",
    "T16TD4388E:318b-12": "sdug bsngal kun las thar ba dang //",
    "T16TD4388E:318b-13": "dkon mchog gsum la gzhol bar bya //",
    "T16TD4388E:318b-14": "sangs rgyas chos nor che ldan shog / byams dang snying rje dga' ba dang //",
    "T16TD4388E:318b-15": "nyon mongs btang snyoms gnas pa dang //",
    "T16TD4388E:318b-16": "sbyin dang tshul khrims bzod brtson 'grus //",
    "T16TD4388E:318b-17": "bsam gtan shes rab kyis brgyan cing //",
    "T16TD4388E:318b-18": "tshogs rnams thams cad yongs rdzogs te //",
    "T16TD4388E:318b-19": "mtshan dang dpe byad gsal ba dang //",
    "T16TD4388E:318b-20": "bsam gyis mi khyab sa bcu dag / rgyun mi 'chad par bgrod par shog / bdag kyang yon tan de dag dang //",
    "T16TD4388E:318b-21": "gzhan kun gyis kyang brgyan ldan te //",
    "T16TD4388E:318b-22": "nyes pa kun las grol ba dang //",
    "T16TD4388E:318b-23": "sems can kun mchog byams pa dang //",
    "T16TD4388E:318b-24": "sems can kun yid re ba yi //",
    "T16TD4388E:318b-25": "dge ba thams cad rdzogs bgyid cing //",
    "T16TD4388E:318b-26": "rtag tu lus can thams cad kyi //",
    "T16TD4388E:318b-27": "sdug bsngal bsal bar bgyid bar shog /'jig rten kun na skye bo gang //",
    "T16TD4388E:318b-28": "su dag 'jigs pas skyo ba ste //",
    "T16TD4388E:318b-29": "bdag gi ming tsam thos pas kyang //",
    "T16TD4388E:318b-30": "shin tu 'jigs pa med par shog / bdag ni mthong dang dran pa dang //",
    "T16TD4388E:318b-31": "mi gtsang thos pa'i skye bo kun //",
    "T16TD4388E:318b-32": "rab dang 'khrug med rnal ma dang //",
    "T16TD4388E:318b-33": "rdzogs pa'i byang chub nges pa dang //",
    "T16TD4388E:318b-34": "tshe rabs kun du rjes 'brang ba'i //",
    "T16TD4388E:318b-35": "mngon shes lnga po thob par shog / sems can kun la rnam kun du //",
    "T16TD4388E:318b-36": "rtag tu phan bde bgyid par shog /'jig rten kun na skye bo gang //",
    "T16TD4388E:319a-0": "@319a * // sdig pa byed par 'dod gyur pa //",
    "T16TD4388E:319a-1": "de dag thams cad gnod med par //",
    "T16TD4388E:319a-2": "rtag tu cig car zlog gyur cig / sa dang chu dang me dang rlung //",
    "T16TD4388E:319a-3": "sman dang dgon pa'i shing bzhin du //",
    "T16TD4388E:319a-4": "rtag tu sems can thams cad kyis //",
    "T16TD4388E:319a-5": "rang dgar dgag med spyod par shog /",
    "T16TD4388E:319a-6": "sems can rnams la srog bzhin phangs //",
    "T16TD4388E:319a-7": "bdag la de dag ches phangs shog / bdag la de dag sdig smin cing //",
    "T16TD4388E:319a-8": "bdag dge ma lus der smin shog / ji srid sems can 'ga' zhig kyang //",
    "T16TD4388E:319a-9": "gang du ma grol de srid du //",
    "T16TD4388E:319a-10": "de phyir bla na med pa yi //",
    "T16TD4388E:319a-11": "byang chub thob kyang gnas gyur cig / de skad brjod pa'i bsod nams gang //",
    "T16TD4388E:319a-12": "gal te de ni gzugs can gyur //",
    "T16TD4388E:319a-13": "gang ga'i bye ma snyed kyis ni //",
    "T16TD4388E:319a-14": "'jig rten khams su shong mi 'gyur //",
    "T16TD4388E:319a-15": "slob dpon 'phags pa klu sgrub kyis mdzad pa //",
    "T16TD4388E:319a-16": "rgyal po la gtam bya ba rin po che'i phreng ba las byung ba'i smon lam gyi tshigs su bcad pa nyi shu pa rdzogs so//"
}
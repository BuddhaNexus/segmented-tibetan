{
    "T10TD4160E:165a-0": "@165a # // rgya gar skad du /",
    "T10TD4160E:165a-1": "svapna tsinta ma ni pa ri ka th'a /",
    "T10TD4160E:165a-2": "bod skad du /",
    "T10TD4160E:165a-3": "rmi lam yid bzhin nor bu'i gtam /",
    "T10TD4160E:165a-4": "dkon mchog gsum la phyag 'tshal lo //",
    "T10TD4160E:165a-5": "gang zhig rtogs pa'i phyir na rmi lam mthar //",
    "T10TD4160E:165a-6": "byang chub sems dpa' rnams las rigs rnyed de //",
    "T10TD4160E:165a-7": "phan phyir sems can dga' ba 'ga' zhig ni //",
    "T10TD4160E:165a-8": "skye dgu rnams la 'doms par byed pa yin //",
    "T10TD4160E:165a-9": "bdag dang sems can thams cad bde sdug mtshungs //",
    "T10TD4160E:165a-10": "bde sdug mtshungs pa can ni gnyen yin na //",
    "T10TD4160E:165a-11": "bdag gis de dag rab tu spangs nas kyang //",
    "T10TD4160E:165a-12": "mya ngan 'das par 'jug pa mi rigs so //",
    "T10TD4160E:165a-13": "skye bo 'di dag dang ni lhan cig tu //",
    "T10TD4160E:165a-14": "ngan song dag tu sdug bsngal drag po dang //",
    "T10TD4160E:165a-15": "bde 'gro dag tu 'ang bde ba mang po myong//",
    "T10TD4160E:165b-0": "@165b gcig tu gnas pas bdag la 'di dag dga' //",
    "T10TD4160E:165b-1": "gang gi mngal du lan cig min par bdag / ma gnas pa'am bdag la gang ma gnas //",
    "T10TD4160E:165b-2": "sems can de na 'di ni gang yang med //",
    "T10TD4160E:165b-3": "de'i phyir thams cad gnyen du gyur pa yin //",
    "T10TD4160E:165b-4": "gzhan yang bcom ldan 'das la bdag dga' ste ;",
    "T10TD4160E:165b-5": "/ gang phyir 'di dag ched du bcom ldan 'das //",
    "T10TD4160E:165b-6": "shin tu yun ring bar ni skyo gyur na //",
    "T10TD4160E:165b-7": "des kyang bdag ni sems can rnams la dga' //",
    "T10TD4160E:165b-8": "'di ltar phan dang gnod pa byas pa las //",
    "T10TD4160E:165b-9": "bde ba dang ni sdug bsngal tshad med pa //",
    "T10TD4160E:165b-10": "gnyis ka'i rgyu ru 'gyur ba de phyir yad //",
    "T10TD4160E:165b-11": "sems can rnams ni bdag gi bla ma yin //",
    "T10TD4160E:165b-12": "'di nyid la ni gsod dang 'ching pa dang //",
    "T10TD4160E:165b-13": "rdeg dang sdig sogs sdug bsngal myong ba gang //",
    "T10TD4160E:165b-14": "de ni sems can 'tshe ba'i 'bras bu zhes //",
    "T10TD4160E:165b-15": "bde bar gshegs pa rnams kyis bka' stsal to //",
    "T10TD4160E:165b-16": "gzugs dang nad med dag gis gnod pa dang //",
    "T10TD4160E:165b-17": "phongs dang rigs ngan tshe ni thung ba dang //",
    "T10TD4160E:165b-18": "chung ma shi dang long bar gyur pa nyid //",
    "T10TD4160E:165b-19": "sems can gnod pa byas pa'i 'bras bu yin //",
    "T10TD4160E:165b-20": "mnar med pa yi bar gyi ngan song gi / gnas su sdug bsngal sna tshogs myong ba gang //",
    "T10TD4160E:165b-21": "de dag thams cad rang nyid nyes pa yis //",
    "T10TD4160E:165b-22": "sems can rnams la gnod ba byas pas yin //",
    "T10TD4160E:165b-23": "gang zhig 'di nyid la ni mchod byas mchod //",
    "T10TD4160E:165b-24": "grags dang yid 'ong nor rnams thob pa dag / yid 'ong yid du mi 'ong sems can la //",
    "T10TD4160E:165b-25": "mngon par phan dang 'tshe ba'i sgo nas so //",
    "T10TD4160E:165b-26": "nad med pa dang rigs ni phun sum tshogs //",
    "T10TD4160E:165b-27": "gzugs mdzes pa dang tshe ring dbang phyug dang //",
    "T10TD4160E:165b-28": "nor la sogs dang chung ma sbas pa ni //",
    "T10TD4160E:165b-29": "sems can phan pa byed pa'i 'bras bu yin //",
    "T10TD4160E:165b-30": "sems can rnams la dga' bar byed pa yis //",
    "T10TD4160E:165b-31": "rgyal srid rgyal srid che dang yang dag gi / rgyal srid 'khor los sgyur ba mchog nyid dang //",
    "T10TD4160E:165b-32": "dbang po'i gnas ni 'thob par 'gyur ba yin //",
    "T10TD4160E:165b-33": "skyes bu sems can phan par byed pa yis //",
    "T10TD4160E:165b-34": "sangs rgyas go 'phang yang ni thob 'gyur na //",
    "T10TD4160E:165b-35": "gang zhig snying po med pa dman pa'i lha //",
    "T10TD4160E:165b-36": "thob pa 'di la ngo mtshar ci zhig yod //",
    "T10TD4160E:165b-37": "gal te sems can de dag med gyur na //",
    "T10TD4160E:165b-38": "'di ni gang gi ched du sbyin ba gtong //",
    "T10TD4160E:166a-0": "gal te @166a * //",
    "T10TD4160E:166a-1": "lus can rnams ni med gyur na //",
    "T10TD4160E:166a-2": "gang las 'dul ba'i tshul khrims thob par 'gyur //",
    "T10TD4160E:166a-3": "nyes pa byed pa yang ni gang zhig yin //",
    "T10TD4160E:166a-4": "gang gi ched du dpa' bo bzod pa sgom //",
    "T10TD4160E:166a-5": "gang zhig mngon par 'dod pa thob bya'i phyir //",
    "T10TD4160E:166a-6": "su yi ched du brtson 'grus de de byed //",
    "T10TD4160E:166a-7": "gal te lus can rnams ni med gyur na //",
    "T10TD4160E:166a-8": "ji ltar byams dang snying rje dga' ba dang //",
    "T10TD4160E:166a-9": "btang snyoms dag la yang dag brten nas ni //",
    "T10TD4160E:166a-10": "bsam gtan snyoms 'jug bde ba thob par 'gyur //",
    "T10TD4160E:166a-11": "thar pa'i bde ba dngos dang dngos med shes //",
    "T10TD4160E:166a-12": "khams dang bsam pa bag la nyal du brjod //",
    "T10TD4160E:166a-13": "kun nas nyon mongs rnam par byang ba dag / gal te de dag med na ji ltar shes //",
    "T10TD4160E:166a-14": "byang chub phyogs dang mthun pa'i chos rnams kyi //",
    "T10TD4160E:166a-15": "rgyu ni ji ltar sems can rnams yin la //",
    "T10TD4160E:166a-16": "de phyir rdzogs pa'i byang chub 'dod pa yis //",
    "T10TD4160E:166a-17": "sems can rnams ni bla ma bzhin du lta //",
    "T10TD4160E:166a-18": "de ltar 'byung po rnams ni bde chen gyi //",
    "T10TD4160E:166a-19": "sgo ru sems bzhin par ni byed pa la //",
    "T10TD4160E:166a-20": "'gro ba na ni dka' ba'i rnam pa ni //",
    "T10TD4160E:166a-21": "mi bzod gang yin de la cung zad med //",
    "T10TD4160E:166a-22": "gang gi sems la sems can rnams //",
    "T10TD4160E:166a-23": "bdag nyid yin pa de ltar gnas //",
    "T10TD4160E:166a-24": "de la phyi rol dngos tshogs dang //",
    "T10TD4160E:166a-25": "chung ma dag kyang mngon zhen med ;",
    "T10TD4160E:166a-26": "/ bdag nyid dang ni pha ma dang //",
    "T10TD4160E:166a-27": "bu dang chung ma dag la yang //",
    "T10TD4160E:166a-28": "gnod pa de 'dra khas blang gi / sems can rnams la gnod mi bya //",
    "T10TD4160E:166a-29": "nyes pa drag po byed pa yi //",
    "T10TD4160E:166a-30": "sems can la bzod phan sems ldan //",
    "T10TD4160E:166a-31": "sems can rnams la gus brtan pa //",
    "T10TD4160E:166a-32": "nyes pa chung du 'ang mi byed do //",
    "T10TD4160E:166a-33": "'di dag nyid la phan 'dod pa'i //",
    "T10TD4160E:166a-34": "brtson 'grus go cha gyon pa ni //",
    "T10TD4160E:166a-35": "'bras bu che la bskal stong du //",
    "T10TD4160E:166a-36": "dmyal ba'i mer yang gnas par spro //",
    "T10TD4160E:166a-37": "bdag gi skye dang 'jig dang rtogs pa la //",
    "T10TD4160E:166a-38": "ji lta ba dang ji snyed gnod pa yi //",
    "T10TD4160E:166a-39": "sems can de dag bsam gtan dbang gis ni //",
    "T10TD4160E:166a-40": "bla ma dang ni bla mar rab tu sgom //",
    "T10TD4160E:166a-41": "de ltar chos lnga po dag yod na ni //",
    "T10TD4160E:166a-42": "legs skyes rtsa can byang chub sems dpa' ni //",
    "T10TD4160E:166a-43": "'phags pa shes rab pha rol phyin pa yis //",
    "T10TD4160E:166a-44": "nges par gang pa yin par brjod par bya //",
    "T10TD4160E:166a-45": "gang zhig brten pas chen po nyid thob cing //",
    "T10TD4160E:166b-0": "gnod pas dka' ba'i @166b log par ltung ba thob //",
    "T10TD4160E:166b-1": "srog kyang yongs su btang bar byas nas kyang //",
    "T10TD4160E:166b-2": "de dag dga' bar byas pa nyid du rigs //",
    "T10TD4160E:166b-3": "mang po gang dag brten pas grub pa ni //",
    "T10TD4160E:166b-4": "thob pa de ltar sems can de dag yin //",
    "T10TD4160E:166b-5": "sems can de dag las ni zhing gzhan pa'i //",
    "T10TD4160E:166b-6": "grub pa'i zhing ni 'gro ba na yod min //",
    "T10TD4160E:166b-7": "'di dag yid bzhin nor bu ste //",
    "T10TD4160E:166b-8": "bum pa bzang yin 'dod 'jo'i ba //",
    "T10TD4160E:166b-9": "de'i phyir lha dang bla ma bzhin //",
    "T10TD4160E:166b-10": "de dag sten par byed pa yin //",
    "T10TD4160E:166b-11": "lung dang rigs pas yongs su bltas nas ni //",
    "T10TD4160E:166b-12": "sems can kun gyi bdag gi snyam rlom pa'i //",
    "T10TD4160E:166b-13": "dam pa'i lag tu dge legs thams cad ni //",
    "T10TD4160E:166b-14": "yun mi ring bar 'byung bar 'gyur ba yin //",
    "T10TD4160E:166b-15": "'di ni thub pa chen po'i spyod pa ste //",
    "T10TD4160E:166b-16": "dpang bcas 'di la dpyad pa mi bya'o //",
    "T10TD4160E:166b-17": "ji srid 'di ni mngon du ma byas pa //",
    "T10TD4160E:166b-18": "de srid grub pa srid pa ma yin no //",
    "T10TD4160E:166b-19": "re zhig brtag par bya phyir ji skad du //",
    "T10TD4160E:166b-20": "bshad pa 'di la 'bad pa gyis shig dang //",
    "T10TD4160E:166b-21": "chen po nyid ni rgyu mtshan du gyur pa //",
    "T10TD4160E:166b-22": "yon tan rang nyid kyis ni thob par 'gyur //",
    "T10TD4160E:166b-23": "'di ni chen po nyid kyi lam //",
    "T10TD4160E:166b-24": "rigs ni sems can chen pos bsten //",
    "T10TD4160E:166b-25": "sems can kun la bde ster ba'i //",
    "T10TD4160E:166b-26": "'phags 'di yid bzhin nor bu yin //",
    "T10TD4160E:166b-27": "rmi lam yid bzhin nor bu'i gtam slob dpon 'phags ba klu sgrub kyis mdzad pa rdzogs so /",
    "T10TD4160E:166b-29": "// / kha che'i pandi ta shr'i ra tha dang /",
    "T10TD4160E:166b-30": "lo ts'a ba dge slong grags 'byor shes rab kyis bsgyur//"
}
{
    "NG0123:1": "@#// rgya gar skad du /",
    "NG0123:2": "bo d+hi tsit+tad+b+hu ta /",
    "NG0123:3": "bod skad du /",
    "NG0123:4": "byang chub kyi sems rmad du byung ba /",
    "NG0123:5": "bcom ldan 'das dpal gyi dpal rdo rje sems dpa' la phyag 'tshal lo //",
    "NG0123:6": "rmad byung byang chub sems 'di gnas //",
    "NG0123:7": "de yi gzhal yas yon tan gyi //",
    "NG0123:8": "don 'di bstan pa 'di yin no //",
    "NG0123:9": "dus gsum bzhugs pa'i sangs rgyas dang *//",
    "NG0123:10": "rdo rje 'chang ba'i rnal 'byor dang *//",
    "NG0123:11": "dbang chen phrag 'thung ma mo'i tshogs //",
    "NG0123:12": "gzhan yang rnam pa mang po yi //",
    "NG0123:13": "lha dang lha min rlung lha dang *//",
    "NG0123:14": "gnod sbyin srin po 'byung po'i tshogs //",
    "NG0123:15": "gshin rje klu dang lha rnams sogs //",
    "NG0123:16": "dbang med dad pas 'dus pa dang *//",
    "NG0123:17": "lha yi tshogs kyi gang ba yi //",
    "NG0123:18": "gzhal med khang mdzes de dag gi /",
    "NG0123:19": "me dang 'dra ba'i 'od gsal de //",
    "NG0123:20": "nyi ma zla ba'i gdan dang 'od //",
    "NG0123:21": "zhing rnams gdan chen gsal ba dang *//",
    "NG0123:22": "rin chen las byas shin tu snang *//",
    "NG0123:23": "skal ldan pa yi sangs rgyas yin //",
    "NG0123:24": "rab sdang gnod byed rnams kyang spang *//",
    "NG0123:25": "'di la gnod byed gang yin pa //",
    "NG0123:26": "'byung po grul bum srin po dang *//",
    "NG0123:27": "yi dwags srul po de dag gis //",
    "NG0123:28": "rmad byung 'di ni mi thos te //",
    "NG0123:29": "rmad byung byang chub yon tan 'di //",
    "NG0123:30": "'jig rten mgon pos bshad pa yin //",
    "NG0123:31": "'di las gang zhig 'gal byed pa //",
    "NG0123:32": "'jig pa thams cad de la 'ong *//",
    "NG0123:33": "sngags 'chang rnams kyis spang bar 'gyur //",
    "NG0123:34": "rmad byung byang chub sems 'di ni //",
    "NG0123:35": "dpal chen pad+ma he ru ka'i //",
    "NG0123:36": "sgrub pa gsang ba thugs kyi mchog /",
    "NG0123:37": "chos kyi gtam la 'jigs med phyir //",
    "NG0123:38": "las kyis gos par mi 'gyur ba'i //",
    "NG0123:39": "dpal chen 'khor tshogs mang po dang *//",
    "NG0123:40": "sangs rgyas rnal 'byor mang po dang *//",
    "NG0123:41": "'jigs med rdo rje sems dpa' dang *//",
    "NG0123:42": "skal ldan rnams kyi don du gsungs //",
    "NG0123:43": "gzhan gyi don du ma gsungs so //",
    "NG0123:44": "byang chub kyi sems rmad du byung ba las //",
    "NG0123:45": "chos kyi gleng gzhi'i le'u ste dang po'o //",
    "NG0123:48": "//  'di nas le'u nyer gsum yan gong glegs bam ca",
    "NG0123:49": "pa'i nang gi rmad byung le'u zhe gnyis pa dang",
    "NG0123:50": "gcig pas dpe rnams la ma bris 'dug //",
    "NG0123:51": "le'u 'dis sku blta bas mi ngoms pa'i yon tan thams cad sku la rdzogs par bstan te /",
    "NG0123:52": "de nas sa bcu la gnas pa zhes bya ba'i ting nge 'dzin la zhugs nas /",
    "NG0123:53": "yang 'di gsungs so //",
    "NG0123:54": "pha rol phyin bcu lhun rdzogs pa'i //",
    "NG0123:55": "byang chub sems ni rmad du byung *//",
    "NG0123:56": "rmad byung byang chub sems 'di ni //",
    "NG0123:57": "chos thams cad kyi pha rol tu phyin pa yin no //",
    "NG0123:58": "chos thams cad kyi mdzod yin no //",
    "NG0123:59": "zad mi shes pa'i mdzod yin no //",
    "NG0123:60": "bla na med pa'i byang chub tu mngon par rdzogs par sangs rgyas pa yin no //",
    "NG0123:61": "shes rab kyi pha rol tu phyin pa 'di las",
    "NG0123:62": "de bzhin gshegs pa yang dag par rdzogs pa'i sangs",
    "NG0123:63": "rgyas kyang 'di yin no //",
    "NG0123:64": "chos thams cad kyi chos nyid ni ngo mtshar che'o //",
    "NG0123:65": "lam dang 'bras bu'i khyad par ni /",
    "NG0123:66": "byang chub sems dpa' ni thams cad mkhyen @#//",
    "NG0123:67": "pa thob ste mkhyen to //",
    "NG0123:68": "sangs rgyas thams cad mkhyen pa'i sangs rgyas thob pa'i ye shes so //",
    "NG0123:69": "sku'i lus la kun 'byung ba'i chos la longs spyod do //",
    "NG0123:70": "sems las kun 'byung ba'i chos la longs spyod do //",
    "NG0123:71": "ngag las kun 'byung ba'i chos la longs spyod do //",
    "NG0123:72": "chos kun 'byung ba'i chos la longs spyod do //",
    "NG0123:73": "yul ba ra na si'i gos bzhin du /",
    "NG0123:74": "so sor 'gog pa med par thugs su chud do //",
    "NG0123:75": "byang chub sems kyi gsang ba'i man ngag bstan te nges don du bka' stsal to //",
    "NG0123:76": "rdo rje sems dpar yi dam lha med pas //",
    "NG0123:77": "rnal 'byor dbang phyug gzhan la bstan mi dgos //",
    "NG0123:78": "byang chub rnyed dka' de nyid rgyal ba'i sku //",
    "NG0123:79": "dus gsum sangs rgyas rnams kyis rtogs par dka' //",
    "NG0123:80": "rang rig chen po dbyings 'di nyid las byung *//",
    "NG0123:81": "sangs rgyas gzhan na yod pa ma yin no //",
    "NG0123:82": "byang chub kyi sems rmad du byung ba las /",
    "NG0123:83": "yon tan thams cad sku la rdzogs pa'i le'u ste nyi shu bzhi pa'o //",
    "NG0123:86": "//  le'u 'dis bsrung ba'i dam tshig bstan te /",
    "NG0123:87": "byang chub sems rmad du byung ba'i dam tshig brgyad ni /",
    "NG0123:88": "ye nas ma skyes pa dang */",
    "NG0123:89": "ye nas ma byung ba dang */",
    "NG0123:90": "ye nas mi gnas pa dang *//",
    "NG0123:91": "ye nas stong pa dang */",
    "NG0123:92": "ye nas med pa dang */",
    "NG0123:93": "phyal pa dang */",
    "NG0123:94": "gcig pu dang */",
    "NG0123:95": "lhun gyis gnas pa dang brgyad do //",
    "NG0123:96": "de la ma skyes pas mi 'chi'o //",
    "NG0123:97": "gdod nas ma byung bas mi 'gro'o //",
    "NG0123:98": "mi gnas pas mya ngan las 'das pa'o //",
    "NG0123:99": "gzung 'dzin dang bral bas ye nas stong pa'o //",
    "NG0123:100": "med pas dam tshig go /",
    "NG0123:101": "gcig bsrungs pas kun thub par bsrung ba'o //",
    "NG0123:102": "phyal bas dam tshig la phyogs med de bgrang ba las 'das pa'o //",
    "NG0123:103": "stong spyi phud yin pas gong na gzhan med pas //",
    "NG0123:104": "gcig pu a ti yo ga'i dam tshig /",
    "NG0123:105": "rtag pa g.yung drung gnas pas mi 'gyur te //",
    "NG0123:106": "lhun gyis gnas pa'o //",
    "NG0123:107": "rmad du byung ba'i dam tshig nyi shu rtsa lngar yang spyod /",
    "NG0123:108": "bsrung ba med pa sku gsung thugs su chud de /",
    "NG0123:109": "thugs la mi mkhyen pa med cing thams cad thugs su chud pas /",
    "NG0123:110": "bsrung du med pa dang */",
    "NG0123:111": "bsrung ba thams cad ma rdzogs pa med pas bsrung du med pa dang */",
    "NG0123:112": "sku la thams cad lhun gyis rdzogs shing gzhan gyi",
    "NG0123:113": "longs spyod la thogs pa med pas bsrung du med",
    "NG0123:114": "pa'o // de phyir bsrung du med pa'i sku gsung thugs //",
    "NG0123:115": "mkhyen pa med cing thams cad chub //",
    "NG0123:116": "thams cad bsrung ba med pa dang *//",
    "NG0123:117": "bsrung ba thams cad rdzogs byed pas /",
    "NG0123:118": "bsrung du med pa dang */",
    "NG0123:119": "sku lnga lhun gyis rdzogs shing bsrung du med pa'o //",
    "NG0123:120": "sa ni mi mnyam pa dang mnyam pa'i lhag pa'i ye shes dang */",
    "NG0123:121": "che ba'i yon tan rdzogs pa'i chos kun thugs su chud pas /",
    "NG0123:122": "khams gsum las rnam par rgyal ba'i byang chub kyi sems rmad du byung ba 'di nyid yin no //",
    "NG0123:123": "gsang ba chen po 'bum sde las /",
    "NG0123:124": "rdo rje sems dpa'i rig pa bstan pa dang */",
    "NG0123:125": "gsang ba thams cad kyi yang @#//",
    "NG0123:126": "gsang ba'i chos byang chub kyi sems rmad du byung ba las /",
    "NG0123:127": "bsrung du med pa'i dam tshig gi le'u ste nyi shu lnga pa'o //",
    "NG0123:130": "//  le'u 'dis byang chub sems rmad du byung ba'i don /",
    "NG0123:131": "skyon thams cad dang nyams pa bskang ba'i don bstan te /",
    "NG0123:132": "rdo rje sems dpas ston pa la zhus pa /",
    "NG0123:133": "chos chen po rmad du byung ba'i thugs rje ji lta bu /",
    "NG0123:134": "kun rig chos kyi rje ston pas bka' stsal pa //",
    "NG0123:135": "stong ri gnam lcags thog chen gyi //",
    "NG0123:136": "skyon gyi gangs ri rtse nas bcom //",
    "NG0123:137": "bdud rtsi'i rgya mtsho bzhu+u nas bskyil //",
    "NG0123:138": "ting 'dzin 'bum phrag yangs pas ni //",
    "NG0123:139": "'dis ni mnyam pa med pa'o //",
    "NG0123:140": "yang rdo rje sems dpas ston pa la zhus pa /",
    "NG0123:141": "thugs gsang ba'i rgyud nyid las gsungs pa /",
    "NG0123:142": "ri rab sum brgya phrag dgu yi //",
    "NG0123:143": "bskal pa zhing gi rdul snyed kun /",
    "NG0123:144": "tshig chad /",
    "NG0123:145": "zhes zhus pas /",
    "NG0123:146": "ston pa kun rig chos kyi rje bud+d+has bka' stsal pa /",
    "NG0123:147": "stong gsum gyi stong chen po'i 'jig rten gyi khams kun dang rmad du byung ba'i don gcig ste /",
    "NG0123:148": "ri rab sum brgya phrag dgu yang *//",
    "NG0123:149": "rmad byung byang chub sems 'di nyid //",
    "NG0123:150": "bsgom pa'i rdo rjes phye mar brlag /",
    "NG0123:151": "ces gsungs so //",
    "NG0123:152": "de'i phyir byang chub sems rmad du byung ba 'di ni stong spyi phud ces bya /",
    "NG0123:153": "gsung ni ye shes mkha' la rol zhes bya /",
    "NG0123:154": "thugs ni nam mkha'i spang po la /",
    "NG0123:155": "rdo rje'i gzong gis 'dra zhes bya'o //",
    "NG0123:156": "de yang rmad du byung ba'i sku ni /",
    "NG0123:157": "snying po byang chub na bzhugs pa'i sku zhes bya'o //",
    "NG0123:158": "rmad du byung ba'i gsung ni /",
    "NG0123:159": "snying po byang chub na bzhugs pa las /",
    "NG0123:160": "dgongs pa nges par 'grel pa zhes bya'o //",
    "NG0123:161": "rmad du byung ba'i thugs ni yid bzhin mi zad",
    "NG0123:162": "pa blo gros kyi thugs ni ye shes thugs kyi",
    "NG0123:163": "thugs te thugs kyi mchog ces bka' stsal to //",
    "NG0123:164": "de yang thugs gsang ba nyid kyi rgyud las /",
    "NG0123:165": "nam mkha'i sku ni rmad du byung *//",
    "NG0123:166": "nam mkha'i gsung ni lam ston pas //",
    "NG0123:167": "nam mkha'i thugs ni chos kyi mchog /",
    "NG0123:168": "rmad byung nam mkha'i gnas kyi mchog /",
    "NG0123:169": "ces 'byung ste /",
    "NG0123:170": "de ltar nam mkha'i sku gsung thugs bshad nas /",
    "NG0123:171": "sa'i sku gsung thugs bshad pa ni //",
    "NG0123:172": "sa'i sku ni ri rab sum bcu phrag dgu yin la /",
    "NG0123:173": "bskal pa zhing gi rdul snyed 'byung ba de kun /",
    "NG0123:174": "rmad du byung ba'i sa ni stong gsum gyi stong chen po'i 'jig rten yang */",
    "NG0123:175": "ri rab sum cu phrag drug la ri rab 'bum yod do //",
    "NG0123:176": "de'i bskal pa'i zhing gi rdul snyed gcig gi tshad la ni /",
    "NG0123:177": "byang chub kyi sems rmad du byung ba'i tshad dpag tu med pa ni /",
    "NG0123:178": "ri rab dang gling rnams dang sa gzhi dang snang ba'i srid pa rnams kyi nang na /",
    "NG0123:179": "snang ba srid pa'i skye 'gro rnams dang */",
    "NG0123:180": "de kun zos kyang da rung ngas ma zos zhes de lta bu la bya'o //",
    "NG0123:181": "byang chub kyi sems rmad du byung ba las /",
    "NG0123:182": "skyon dang nyams pa bskang ba'i le'u ste nyi shu drug pa'o //",
    "NG0123:185": "//  le'u 'di las 'od kyi khyad par gyi le'u bstan te /",
    "NG0123:186": "byang chub sems rmad du byung @#//",
    "NG0123:187": "ba'i sku las me'i 'od du 'bar te /",
    "NG0123:188": "'dod chags 'od du 'bar /",
    "NG0123:189": "zhe sdang 'od du 'bar /",
    "NG0123:190": "nga rgyal 'od du 'bar /",
    "NG0123:191": "phrag dog 'od du 'bar /",
    "NG0123:192": "gti mug 'od du 'bar /",
    "NG0123:193": "de bzhin du phung po nyid sku lnga ste /",
    "NG0123:194": "'od du 'bar ba de yang */",
    "NG0123:195": "byang chub kyi sems rmad du byung ba'i sku lnga ste /",
    "NG0123:196": "bdag nyid la 'od 'bar ba'o //",
    "NG0123:197": "de bzhin du rnam par shes pa lnga las kyang 'od du 'bar te /",
    "NG0123:198": "mig rna ba sna lce sems 'od du 'bar ba'o //",
    "NG0123:199": "de bzhin du phyi'i yul lnga las kyang 'od du 'bar ba'o //",
    "NG0123:200": "sa chu me rlung nam mkha' la kun la yang 'od du 'bar ba'o //",
    "NG0123:201": "'od de kun pas rmad du byung ba'i byang chub",
    "NG0123:202": "sems rang gi rig pa'i rgyal po'i 'od las byung",
    "NG0123:203": "ba'i 'od chen po'i ye shes kyi 'od ches gsal",
    "NG0123:204": "bas / 'jig rten gyi khams kun kyang */",
    "NG0123:205": "nga'i rig pa'i 'od las byung zhing gsal ba zhes bya'o //",
    "NG0123:206": "de'i 'khor ba'i mun nag 'od kyis zil gyis gnon pas /",
    "NG0123:207": "ye nas mya ngan las 'das pas /",
    "NG0123:208": "sangs rgyas zhes bya'o //",
    "NG0123:209": "'od 'di dag rmad du byung ba'i 'od do //",
    "NG0123:210": "skye dang rga dang rgud dang 'chi ba'i sdug bsngal las /",
    "NG0123:211": "rmad byung byang chub sems ni bde chen no //",
    "NG0123:212": "sman mchog nad med bde 'tsho ba //",
    "NG0123:213": "dus gsum 'jig rten gsum las 'das //",
    "NG0123:214": "mya ngan 'das zhes de la bya'o //",
    "NG0123:215": "yang snying po byang chub na bzhugs pa'i skus //",
    "NG0123:216": "rdo rje sems dpa' la gzigs nas /",
    "NG0123:217": "chos rmad du byung ba byang chub sems rmad du",
    "NG0123:218": "byung ba zhes bya ba 'di dag ston cing bzhugs",
    "NG0123:219": "pa'i tshe / gnyis su med pa'i sa lcang lo",
    "NG0123:220": "can gyi pho brang bde ba chen po'i zhing khams",
    "NG0123:221": "pa'i tshe / na / 'phags pa nyan thos dang */",
    "NG0123:222": "rang sangs rgyas dang */",
    "NG0123:223": "theg pa chen po'i mdo la sogs pa rnams rtsol",
    "NG0123:224": "ba dang bcas pa'i sdug bsngal gyi rgya mtsho na",
    "NG0123:225": "/ sa nas sar bgrod cing sbyor ba rtsol ba ming yang med de mi brjod do //",
    "NG0123:226": "theg pa chen po gsang sngags bla na med pa'i don ston cing */",
    "NG0123:227": "rigs lnga'i sangs rgyas dang dus gsum gyi bde bar gshegs pa 'di dag thams cad dang */",
    "NG0123:228": "dgongs pa chos nyid kyi theg par gsal zhing dag pa'i phyir /",
    "NG0123:229": "byang chub sems dpa' dang sems ma gnyis su med pa'i sbyor bas /",
    "NG0123:230": "rtsol ba dang bcas pa'i sdug bsngal de dag gi",
    "NG0123:231": "rgya mtsho rtsol du med pa'i don gyis bsam te",
    "NG0123:232": "/ ye shes kyi snang ba chen po yang dag",
    "NG0123:233": "par rang nyid las shar bar ston pa ni rtsa",
    "NG0123:234": "ba'i don dang sbyar ro //",
    "NG0123:235": "de la tshig gi don la yang rnam pa gsum ste /",
    "NG0123:236": "tshig nyung la don che bar bstan pa dang */",
    "NG0123:237": "'bras bu sku gsung thugs su bstan pa dang */",
    "NG0123:238": "sdeb sbyor legs par bstan pa'o //",
    "NG0123:239": "de la tshig gi don la yang */",
    "NG0123:240": "byang chub sems rmad du byung ba 'di ni /",
    "NG0123:241": "bcom ldan 'das dpal kun tu bzang po thugs kyi dgongs pa bde ba'i dbyings nas /",
    "NG0123:242": "dus gsum gyi bde bar gshegs pa rnams kyi don du /",
    "NG0123:243": "thugs kyi dkyil nas /",
    "NG0123:244": "ljags kyi dbang po @#//",
    "NG0123:245": "brkyang ste bshad pa ni tshig gi don no //",
    "NG0123:246": "'bras bu sku gsung thugs su bstan pa ni //",
    "NG0123:247": "ye nas yod cing rtag par bzhugs //",
    "NG0123:248": "'gyur ba med par bsod nams sku //",
    "NG0123:249": "bsam gyis mi khyab sprul pa'i sku /",
    "NG0123:250": "lhun gyis rdzogs pa'i sku /",
    "NG0123:251": "bya btsal med pas snying po byang chub na bzhugs pa'i sku /",
    "NG0123:252": "sna tshogs 'byung bas ye shes mchog nyid sku /",
    "NG0123:253": "zhes 'byung ba la sogs pa sngags che ba'i yon tan khyad par du 'byung ste spags pas /",
    "NG0123:254": "bde gshegs chos dbyings sku /",
    "NG0123:255": "chos kyi sku de las ye shes kyi 'od byung ste /",
    "NG0123:256": "'di ltar 'od kyang stong gsum gyi stong chen po",
    "NG0123:257": "chos kyi dbyings kyi sku dang ye shes kyi 'od",
    "NG0123:258": "kyis / 'jig rten gyi khams ma lus pa kun la khyab ste stong pa chen por shar ba'o //",
    "NG0123:259": "rmad du byung ba'i sangs rgyas kyi 'od ni bsam gyis mi khyab pa'o //",
    "NG0123:260": "de ni ye shes kyi 'od de /",
    "NG0123:261": "des byang chub kyi sems rmad du byung ba mthong",
    "NG0123:262": "bar byed pas rmad du byung ba'i 'od ces bya'o",
    "NG0123:263": "// bcom ldan 'das rdo rje sems dpas yang kun rig chos kyi rje la zhus pa /",
    "NG0123:264": "chos kyi sku dang ye shes las 'od byung ba ji lta bu lags /",
    "NG0123:265": "zhes zhus pa dang */",
    "NG0123:266": "bud+d+has gsungs pa /",
    "NG0123:267": "ji lta ji ltar phyogs bcu'i 'jig rten gyi khams rdul phra mo dag tu byas nas /",
    "NG0123:268": "chos kyi skur ston pa rmad du byung ba byang",
    "NG0123:269": "chub kyi sems chos kyi sku ye shes kyi 'od",
    "NG0123:270": "ni de tsam mo //",
    "NG0123:271": "de bzhin ye shes kyi 'od kyang bsam gyis mi khyab /",
    "NG0123:272": "srid gsum nam mkha'i khams bas 'od phung gsal //",
    "NG0123:273": "bskal pa'i zhing rnams rab 'byams ji tsam gyis //",
    "NG0123:274": "sems can kun la thugs rje'i 'od de tsam //",
    "NG0123:275": "bskyod dang mi bskyod g.yo dang mi g.yo ba'i //",
    "NG0123:276": "blo dang rig pa'i 'od kyang rmad du byung ngo *//",
    "NG0123:277": "zhes bka' stsal to //",
    "NG0123:278": "de snyed sangs rgyas kyi 'od 'byung ba ni mi che'o //",
    "NG0123:279": "rang rig pa'i ye shes kyi 'od ni shin tu+u gsal lo //",
    "NG0123:280": "de'i phyir nam mkha' dang nyi zla'i 'od 'dra ba ma yin pas /",
    "NG0123:281": "'od 'di kun dang thun mong min zhes bka' stsal to //",
    "NG0123:282": "byang chub kyi sems rmad du byung ba las /",
    "NG0123:283": "'od kyi khyad par gyi le'u ste nyi shu bdun pa'o //",
    "NG0123:286": "//  le'u 'di las 'khor ba'i lam lnga ston te /",
    "NG0123:287": "de nas yang rdo rje sems dpas zhus pa /",
    "NG0123:288": "'khor ba'i lam lnga gang lags /",
    "NG0123:289": "ston pa kun rig chos kyi rjes bka' stsal pa //",
    "NG0123:290": "'dod chags kyis ni blang bar bya //",
    "NG0123:291": "zhe sdang gis ni gsad par bya //",
    "NG0123:292": "phrag dog gis ni dbye bar bya //",
    "NG0123:293": "nga rgyal gyis ni brdeg par bya //",
    "NG0123:294": "gti mug chos su lam bstan to //",
    "NG0123:295": "'dod chags zhe sdang gti mug dang *//",
    "NG0123:296": "nga rgyal phrag dog 'di rnams kun //",
    "NG0123:297": "ma rig dug gsum rtsa ba ste //",
    "NG0123:298": "rig na byang chub lam yin no //",
    "NG0123:299": "rin chen dpal dang chags med grub //",
    "NG0123:300": "rdo rje de bzhin gshegs par snang *//",
    "NG0123:301": "'khor ba'i lam lngar bstan pa ste /",
    "NG0123:302": "byang chub kyi sems rmad du byung ba las /",
    "NG0123:303": "'khor ba'i lam lnga ston pa'i le'u ste nyi shu brgyad @#//",
    "NG0123:304": "pa'o //",
    "NG0123:307": "//  le'u 'di las 'khor ba'i lam lnga nyid /",
    "NG0123:308": "rigs lnga yab yum lnga'i dbyings su bstan pa ste /",
    "NG0123:309": "yang rdo rje sems dpas tshig le'u gong ma de brnan te zhus pa las /",
    "NG0123:310": "kun rig chos kyi rje ston pas bka' stsal pa //",
    "NG0123:311": "ma byin len pa sa yin te //",
    "NG0123:312": "mi tshangs spyod pa chu yin no //",
    "NG0123:313": "rdzun du smra ba rlung yin te //",
    "NG0123:314": "gsod par byed pa me yin no //",
    "NG0123:315": "thams cad nam mkha'i dbyings su bstan //",
    "NG0123:316": "zhes bka' stsal to //",
    "NG0123:317": "byang chub kyi sems rmad du byung ba las /",
    "NG0123:318": "lam lnga nyid rigs lnga yab yum gyi dbyings su bstan pa'i le'u ste nyi shu dgu pa'o //",
    "NG0123:321": "//  le'u 'dis 'khor ba'i rgyu 'bras nyid ye nas dag",
    "NG0123:322": "pa'i rgyu ma chags pa'i zhing du gnas par lung",
    "NG0123:323": "bstan pa ste / dug gsum rtsa ba bcad pas khams gsum 'khor ba'i rgyu 'bras med /",
    "NG0123:324": "srog med gsod par byed pa he ru ka /",
    "NG0123:325": "chags med 'dzin dang 'khor bas 'chi med dur khrod chen po brgyad /",
    "NG0123:326": "mi 'jug mi 'byung yul med dbang po stong *//",
    "NG0123:327": "phyi nang sgo phug med pas rgya che nang pa nyid //",
    "NG0123:328": "sku gsung thugs dang bral bas che ba'i mchog /",
    "NG0123:329": "sngags dang phyag rgyar bral bas nyams pa med //",
    "NG0123:330": "che ba'i chen por rdzogs pas rmad du byung */",
    "NG0123:331": "zhes bud+d+ha kun rig chos kyi rjes bka' stsal to //",
    "NG0123:332": "byang chub kyi sems rmad du byung ba las /",
    "NG0123:333": "'khor ba'i rgyu 'bras nyid dag pa'i le'u ste sum cu pa'o //",
    "NG0123:336": "//  le'u 'dis 'khor ba dang mya ngan las 'das pa'i",
    "NG0123:337": "chos thams cad rnam par dag pa'i dbyings su bstan",
    "NG0123:338": "pa ste / ston pa sangs rgyas bcom ldan 'das bde ba chen pos /",
    "NG0123:339": "'khor ba dang mya ngan las 'das pa'i chos thams",
    "NG0123:340": "cad rnam par dag pa'i dbyings su gnas par gzigs",
    "NG0123:341": "nas / gnyis su med pa'i don rtogs te thugs su chud nas /",
    "NG0123:342": "'gro ba dang chos nyid /",
    "NG0123:343": "'khor ba dang mya ngan las 'das pa gnyis su med pa'i don rtogs nas /",
    "NG0123:344": "la bzlas te mi g.yo ba'i tshul du bzhugs pa las /",
    "NG0123:345": "byang chub kyi sems rmad du byung ba'i don dbus mtha' med par bstan pa'o //",
    "NG0123:346": "byang chub kyi sems rmad du byung ba las /",
    "NG0123:347": "'khor ba dang mya ngan las 'das pa'i chos thams",
    "NG0123:348": "cad rnam par dag pa'i le'u ste sum cu gcig",
    "NG0123:349": "pa'o // //",
    "NG0123:351": " le'u 'dis ye gnas chen po'i rang bzhin du gnas par bstan te /",
    "NG0123:352": "de yang chos nyid byang chub chen por rang bzhin du gnas pa dang */",
    "NG0123:353": "dbyings dang ye shes 'du 'bral med par gnas pa las /",
    "NG0123:354": "cho ga thabs kyi don ni a ti yo gar 'dus par ston la /",
    "NG0123:355": "a ti yo ga'i don ni byang chub sems rmad du byung bar 'dus par ston to //",
    "NG0123:356": "byang chub kyi sems rmad du byung ba las /",
    "NG0123:357": "chos nyid rang bzhin du gnas pa'i le'u ste sum cu gnyis pa'o //",
    "NG0123:360": "//  le'u 'dis chos thams cad ye nas sangs rgyas dang mya ngan las 'das pa'i dbyings na /",
    "NG0123:361": "mi g.yo ba'i rgyal por bstan te /",
    "NG0123:362": "ye nas sangs rgyas @#//",
    "NG0123:363": "te mya ngan las 'das pa'i dbyings nas /",
    "NG0123:364": "mi dmigs pa'i rgyal po la /",
    "NG0123:365": "bla 'og dang phyogs cha med par bzhugs kyang */",
    "NG0123:366": "ye shes kyi thugs rje chen pos /",
    "NG0123:367": "sprul pa rnam pa sna tshogs cir yang mdzad par",
    "NG0123:368": "ston pa ni thams cad dag pa'i zhing du sbyor",
    "NG0123:369": "zhing */ thams cad dag pa'i dbyings su ston cing bzhugs so //",
    "NG0123:370": "de nyid kyang khams gsum las 'das shing */",
    "NG0123:371": "mi 'pho mi 'gyur mi 'khor mi gnas pa'i rin",
    "NG0123:372": "po che kun tu bzang po'i ngang la gnas so",
    "NG0123:373": "// byang chub kyi sems rmad du byung ba las //",
    "NG0123:374": "ye nas mi g.yo ba'i le'u ste sum cu gsum pa'o //",
    "NG0123:377": "//  le'u 'dis bde ba chen po'i dbyings kyi klong nas /",
    "NG0123:378": "sku 'od dang gsung gi zer las ji ltar 'byung ba bstan te /",
    "NG0123:379": "byang chub kyi sems bde ba chen po'i klong nas /",
    "NG0123:380": "sku'i 'od dang gsung gi zer las /",
    "NG0123:381": "kun rig chos kyi rgyal pos /",
    "NG0123:382": "yum 'dod pa'i dbang mo la gnyis su med par gnas shing */",
    "NG0123:383": "snang srid thams cad thugs rje'i ngang du gyur te /",
    "NG0123:384": "yang 'khor ba'i chos dang srid pa kun yang dag pa'i byang chub tu bstan to //",
    "NG0123:385": "byang chub kyi sems rmad du byung ba las /",
    "NG0123:386": "sku'i 'od dang gsung gi zer las ji ltar 'byung ba'i le'u ste sum cu bzhi pa'o //",
    "NG0123:389": "//  le'u 'dis chos thams cad mya ngan las 'das par bstan te /",
    "NG0123:390": "de yang byang chub kyi sems mya ngan las 'das pa la yang don gsum ste /",
    "NG0123:391": "ye nas sangs rgyas pa'i dbyings nas /",
    "NG0123:392": "mi dmigs pa'i rgyal po rtog pa mi mnga' bar thugs ye shes su gyur par bzhugs pa dang */",
    "NG0123:393": "srid pa gsum dus gcig tu gsal bar mkhyen pa'i ye shes ma 'gags pa dang */",
    "NG0123:394": "zhing dag par mkhyen pa dang */",
    "NG0123:395": "thams cad kyi snod dang bcud du gyur pa ste /",
    "NG0123:396": "de ltar kun gyi snying por gyur pas /",
    "NG0123:397": "sku dang ye shes kyi chos nyid do //",
    "NG0123:398": "byang chub kyi sems rmad du byung ba las /",
    "NG0123:399": "chos thams cad mya ngan las 'das pa'i le'u ste sum cu lnga pa'o //",
    "NG0123:402": "//  le'u 'dis byang chub kyi sems rmad du byung ba'i dgos ched bstan te /",
    "NG0123:403": "byang chub kyi sems rmad du byung ba 'di mgo",
    "NG0123:404": "mjug tu dgos pa'i don rnam pa brgyad kyis bstan",
    "NG0123:405": "te / 'bras bu sku gsung thugs lhun gyis grub pas bstan to //",
    "NG0123:406": "de yang gang zhe na /",
    "NG0123:407": "byang chub sems kyi rang bzhin bstan pa dang */",
    "NG0123:408": "byang chub kyi sems khyab gdal chen por bstan pa dang */",
    "NG0123:409": "byang chub sems kyi nges tshig bstan pa dang */",
    "NG0123:410": "byang chub sems kyi rgyu 'bras kyi don bstan pa dang */",
    "NG0123:411": "byang chub kyi sems mya ngan las 'das pa chen por bstan pa dang */",
    "NG0123:412": "byang chub kyi sems stong pa chen po'i ye shes mi 'gyur ba'i bdag nyid du bstan pa dang */",
    "NG0123:413": "byang chub kyi sems bde ba chen po'i ye shes",
    "NG0123:414": "ni ye nas sangs rgyas te rtag pa g.yung drung",
    "NG0123:415": "du bstan pa dang */",
    "NG0123:416": "byang chub kyi sems mthar thug pa med par bstan pa dang brgyad do //",
    "NG0123:417": "de la yang dbye na /",
    "NG0123:418": "byang chub @#//",
    "NG0123:419": "sems kyi rang bzhin bstan pa la don gnyis te /",
    "NG0123:420": "snang zhing srid pa'i chos thams cad ye nas ma bcos par sangs rgyas par bstan pa dang */",
    "NG0123:421": "de ltar rig cing rtogs na /",
    "NG0123:422": "'bras bu gzhan nas btsal du med par bstan pa'o //",
    "NG0123:423": "byang chub sems kyi nges tshig bstan pa la yang don rnam pa gsum ste /",
    "NG0123:424": "lung nges pa dang man ngag gsang ba 'di spros",
    "NG0123:425": "pa med pa'i byang chub sems su bstan pa dang",
    "NG0123:426": "*/ gzung 'dzin gyi yul dang bral bar bstan pa dang */",
    "NG0123:427": "byang chub sems las ma gtogs pa'i chos 'jig rten nas btsal du mi rnyed par bstan pa'o //",
    "NG0123:428": "byang chub sems kyi rgyu 'bras kyi don bstan pa la'ang bzhi ste /",
    "NG0123:429": "thams cad 'byung ba'i rgyu yum kun tu bzang mo'i dbyings klong yangs pa'i thig ler /",
    "NG0123:430": "'bras bu byang chub kyi sems kun tu bzang mor bshad par bstan pa dang */",
    "NG0123:431": "rtogs pa'i ye shes kyi rig pa rang las 'char bar bstan pa dang */",
    "NG0123:432": "chos skye 'gag med pa'i ngang las kyang */",
    "NG0123:433": "thugs rje thabs mkhas pa'i bye brag sna tshogs su bstan pa dang */",
    "NG0123:434": "phung po khams dang skye mched lha'i sku phyag rgya chen por bsgoms pas /",
    "NG0123:435": "dus gsum du 'dus ma byas pa'i snying po ye",
    "NG0123:436": "shes kyi rig pa tsit+ta'i dkyil du 'char bar bstan",
    "NG0123:437": "pa'o // byang chub sems kyi mthar thug pa med pa la yang don lnga ste /",
    "NG0123:438": "thabs dang shes rab tu bsgoms pas /",
    "NG0123:439": "rigs lnga sangs rgyas kyi sku mdog dang bzhugs tshul bstan pa'o //",
    "NG0123:440": "dbyings dang ye shes su gsal bas /",
    "NG0123:441": "sku'i dngos po dang bral bas rags pa'i ting nge 'dzin spangs pas /",
    "NG0123:442": "thams cad 'od kyi dkyil 'khor du bstan pa dang */",
    "NG0123:443": "shes pa dang shes bya rtogs pas sangs rgyas kyi",
    "NG0123:444": "dgongs pa ma 'dres par don thugs su chud par",
    "NG0123:445": "bstan pa dang */ nam mkha' lta bur kun la khyab cing */",
    "NG0123:446": "re dogs dang 'khor ba'i chos med par bstan pa dang */",
    "NG0123:447": "rang gi rig pa'i byang chub kyi sems rtogs pa'i 'bras bu dus gsum mi 'gyur bar bstan pa'o //",
    "NG0123:448": "byang chub kyi sems khyab gdal chen po la yang don drug ste /",
    "NG0123:449": "gsang ba mchog gi dkyil 'khor gyi don rtogs pas",
    "NG0123:450": "na ra ha pa'i dbyings bgrod par bstan pa dang",
    "NG0123:451": "*/ 'du 'bral med pa'i don bya rtsol las 'das par bstan pa dang */",
    "NG0123:452": "lung gi sha thang phyi nas man ngag gi thog tu 'bebs par bstan pa dang */",
    "NG0123:453": "dam tshig gi sdom pa la gnas shing sku gsung thugs kyi 'bras bu thob par bstan pa dang */",
    "NG0123:454": "rgyal ba thams cad kyi gter byang chub kyi sems rmad du byung ba yin par bstan pa dang */",
    "NG0123:455": "rgyu 'bras kyi chos thams cad ji ltar bstan kyang",
    "NG0123:456": "sems nyid ma skyes pa las skye ba'i cho 'phrul",
    "NG0123:457": "'byung bar bstan pa'o //",
    "NG0123:458": "byang chub kyi sems mya ngan las 'das par bstan pa la yang don rnam pa gsum ste /",
    "NG0123:459": "ye nas sangs rgyas te mya ngan las 'das pa'i dbyings na mi dmigs pa'i rgyal po'i phyogs @#//",
    "NG0123:460": "cha med par bzhugs kyang */",
    "NG0123:461": "thugs rje chen po'i sprul pa cir yang mdzad par bstan pa dang */",
    "NG0123:462": "thams cad dag pa'i zhing du sgrol zhing yum gyi",
    "NG0123:463": "lhums su sbyor bas khams gsum las 'das pa chen",
    "NG0123:464": "por bstan pa dang */",
    "NG0123:465": "mi 'pho mi 'gyur mi 'khor mi gnas pas sems",
    "NG0123:466": "rin po che kun tu bzang po'i ngang las g.yos",
    "NG0123:467": "pa med par bstan pa'o //",
    "NG0123:468": "byang chub kyi sems stong pa chen por la bzla ba la don rnam pa gnyis te /",
    "NG0123:469": "bde ba chen po'i klong na sku'i 'od la bzhugs",
    "NG0123:470": "shing gsung gi zer la rol pa bstan pa dang",
    "NG0123:471": "*/ kun rig chos kyi rgyal po yum 'dod pa'i dbang mo dang gnyis su med par bstan pa'o //",
    "NG0123:472": "byang chub kyi sems ye nas sangs rgyas rtag pa",
    "NG0123:473": "g.yung drung du bstan pa la yang don rnam pa",
    "NG0123:474": "bdun te / zhing bcu yang sangs rgyas kyi sar bstan pa dang */",
    "NG0123:475": "snang srid thams cad thugs rje chen po'i ngang du bstan pa dang */",
    "NG0123:476": "'khor ba'i chos thams cad byang chub sems su bstan pa dang */",
    "NG0123:477": "theg pa mtha' dag gi yang rtse a ti yo gar bstan pa dang */",
    "NG0123:478": "rgyu dang 'bras bu'i chos thams cad byang chub sems su bstan pa dang */",
    "NG0123:479": "tshig dang yi ge'i spyod yul las 'das par bstan pa dang */",
    "NG0123:480": "sbyor sgrol dang skye shi'i rtsa ba bcad nas /",
    "NG0123:481": "kun tu bsdus pa'i thig le rtag chad kyi mtha' las 'das par bstan pa'o //",
    "NG0123:482": "byang chub kyi sems rmad du byung ba las /",
    "NG0123:483": "dgos ched kyi le'u ste sum bcu drug pa'o //",
    "NG0123:486": "//  le'u 'dis byang chub sems rmad du byung ba'i nges tshig bstan te /",
    "NG0123:487": "de yang byang ba ni /",
    "NG0123:488": "sgrib pa dang bag chags ye nas byang ba ste /",
    "NG0123:489": "shel sgong lag mthil du bzhag pa bzhin du khams",
    "NG0123:490": "gsum dang dus gsum dang srid pa gsum dus gcig",
    "NG0123:491": "tu mkhyen pa'i ye shes ma 'gags pas /",
    "NG0123:492": "blo dang zhing dag la gsal la don nges pa yin no //",
    "NG0123:493": "chub pa ni til la mar gyis khyab pa dang 'dra bar /",
    "NG0123:494": "thams cad kyi bcud du gyur te /",
    "NG0123:495": "lhun gyis gnas pa'i chos nyid kun gyi snying po /",
    "NG0123:496": "sku dang ye shes kyi 'byung gnas su gyur pas chub la /",
    "NG0123:497": "sems ni rtogs pa'i ye shes su gyur pas /",
    "NG0123:498": "kun gzhi gsang ba'i dbyings na ma bslad pa'i don /",
    "NG0123:499": "rtsol du med pa'i nor bu rin po che rang bzhin dang kha dog tu 'od gsal ba ni /",
    "NG0123:500": "sems skye ba med pa yin la /",
    "NG0123:501": "bde ba ni sku gsum cig car rdzogs te chos kyi dbyings su dag pas ni /",
    "NG0123:502": "dgyes pa chen por bzhugs pas bde ba yin la /",
    "NG0123:503": "chen po ni gnyen po gang gis kyang bcos su med pas /",
    "NG0123:504": "nam mkha' ltar rgyu la ma ltos ye nas dag /",
    "NG0123:505": "rkyen dang ma bral ye nas gnas /",
    "NG0123:506": "rdzas dang mtshan ma la rag lus te /",
    "NG0123:507": "gong na la bzlar med pas chen po yin no //",
    "NG0123:508": "thugs la yang don gsum ste /",
    "NG0123:509": "kun la 'jug pa dang yid kyi mtshan nyid dang */",
    "NG0123:510": "rig pa'i ye shes so //",
    "NG0123:511": "sku la yang gsum ste /",
    "NG0123:512": "klong yangs pa'i mkha' dang */",
    "NG0123:513": "kun bde ba'i sku dang */",
    "NG0123:514": "byang @#//",
    "NG0123:515": "chub sems rdo rje'o //",
    "NG0123:516": "gsung la yang gsum ste /",
    "NG0123:517": "nges pa'i tshig dang */",
    "NG0123:518": "brjod par bya ba dang */",
    "NG0123:519": "thams cad du spros pa'o //",
    "NG0123:520": "byang chub sems rmad du byung ba 'dis /",
    "NG0123:521": "khams gsum dbang du sdud de /",
    "NG0123:522": "tha mas nad kyi srog 'dzin pa'i phyir kun tu",
    "NG0123:523": "bzang mo'i mkha' b+ha ga rgya mtsho'i dbyings su thim",
    "NG0123:524": "la / sku gsung thugs lhun gyis grub ste /",
    "NG0123:525": "bya rtsol las 'das nas /",
    "NG0123:526": "rig pa'i rgyal po rang dbang du gyur te /",
    "NG0123:527": "ye shes kyi snang ba chen po rang la 'char ba'i phyir /",
    "NG0123:528": "kun tu bzang mo'i mkha' bde ba chen po'i klong du bsdus so //",
    "NG0123:529": "de gnyis su med pa las /",
    "NG0123:530": "sems rin po che skye ba med pa'i don phyin",
    "NG0123:531": "ci ma log pa tshig dang yi ge'i mtshan ma",
    "NG0123:532": "las 'das te / rang bzhin dang kha dog cir",
    "NG0123:533": "yang ston cing 'gyur ba med pa'i dbyings bde ba",
    "NG0123:534": "chen po'i klong yangs pa na /",
    "NG0123:535": "rtag pa chen po g.yung drung gi sku bzhugs so //",
    "NG0123:536": "byang chub kyi sems rmad du byung ba las /",
    "NG0123:537": "byang chub sems kyi nges tshig bstan pa'i le'u ste sum cu bdun pa'o //",
    "NG0123:540": "//  le'u 'di las byang chub sems rmad du byung ba'i yon tan bsten te /",
    "NG0123:541": "byang chub sems bsgom pa'i don bstan pa /",
    "NG0123:542": "gzhung nas /",
    "NG0123:543": "khams gsum rin chen rnyed pa'i mi zhes 'byung ba ni /",
    "NG0123:544": "dper na /",
    "NG0123:545": "byang chub sems rmad du byung ba'i don rtogs pa ni /",
    "NG0123:546": "mchong dang mching bu'i nor bu rin che ba yang */",
    "NG0123:547": "bai dur+ya lug shig tsam gyi 'od kyis /",
    "NG0123:548": "ri de ri la dang nor bu'i ri de kun bai dur+yar mngon no //",
    "NG0123:549": "de dang 'dra ba byang chub sems stong spyi phud",
    "NG0123:550": "ye shes mkha' la rol pa 'di ni rmad du",
    "NG0123:551": "byung ba ste / khams gsum rin po cher mthong",
    "NG0123:552": "yang srid pa gsum yang rin po cher gyur pa",
    "NG0123:553": "byung ba ste / la bya'o // de bzhin du",
    "NG0123:554": "yid bzhin gyi nor bu rin po che la ni",
    "NG0123:555": "ci yang 'byung ba lta bu'o //",
    "NG0123:556": "zhes 'byung ste /",
    "NG0123:557": "byang chub sems rmad du byung ba las /",
    "NG0123:558": "yon tan du bsgom pa'i le'u ste sum cu brgyad pa'o //",
    "NG0123:561": "//  le'u 'di las byang chub sems rmad du byung ba'i snod kyi skyon bstan te /",
    "NG0123:562": "de yang gzhung las /",
    "NG0123:563": "theg pa dman la zhugs pa dang *//",
    "NG0123:564": "ngang gis blo 'phang dma' ba dang *//",
    "NG0123:565": "thos pa nyung zhing blo sbam dang *//",
    "NG0123:566": "bslad pa'i tshig gis 'chal pa dang *//",
    "NG0123:567": "spobs zhen dad pa chung ba dang *//",
    "NG0123:568": "pho theg che la rang phyogs can //",
    "NG0123:569": "bcad kyang dogs med ser snas bcings //",
    "NG0123:570": "de la rmad byung don mi bshad //",
    "NG0123:571": "bshad kyang blo rgyud ma grol bas //",
    "NG0123:572": "bla med theg rgyal rdzogs pa'i lung *//",
    "NG0123:573": "a ti yo ga'i don mi bstan /",
    "NG0123:574": "byang chub kyi sems rmad du byung ba las /",
    "NG0123:575": "snod kyi skyon bstan pa'i le'u ste sum cu dgu pa'o //",
    "NG0123:578": "//  da ni le'u 'dis slob ma snod bzang po la",
    "NG0123:579": "lob par bya ba'i gtan tshigs dbul las thun mong",
    "NG0123:580": "ma yin pa'i brgyad kyis bstan te /",
    "NG0123:581": "de yang gzhung las /",
    "NG0123:582": "glang pos theg tshad khal bskur na //",
    "NG0123:583": "dud 'gro phal dang stobs mi mnyam //",
    "NG0123:584": "rtsal shugs 'di yang thun mong @#//",
    "NG0123:585": "min //",
    "NG0123:586": "gangs kyi seng ge'i gdangs phyung na //",
    "NG0123:587": "sder chags phal dang gdangs mi mnyam //",
    "NG0123:588": "gdangs skad 'di yang thun mong min //",
    "NG0123:589": "rgya mtsho chen po'i rlabs mthong na //",
    "NG0123:590": "chu phran phal dang rlabs mi mnyam //",
    "NG0123:591": "rba rlabs de yang thun mong min //",
    "NG0123:592": "ri rgyal lhun po'i rtser phyin na //",
    "NG0123:593": "ri bran phal dang 'phang mi mnyam //",
    "NG0123:594": "rtse rgyal 'di yang thun mong min //",
    "NG0123:595": "mtha' gsal nyi zla 'di mthong na //",
    "NG0123:596": "gza' skar phal dang 'od mi mnyam //",
    "NG0123:597": "'od gsal 'di yang thun mong min //",
    "NG0123:598": "khyung chen nam 'phang gcod mthong na //",
    "NG0123:599": "'dab chags phal dang shugs mi mnyam //",
    "NG0123:600": "rtsal shugs 'di yang thun mong min //",
    "NG0123:601": "rdo rje theg pa'i gting mthong na //",
    "NG0123:602": "theg gzhan phal dang gting mi mnyam //",
    "NG0123:603": "gting dpag 'di yang thun mong min //",
    "NG0123:604": "shes rgyud sbyangs pa'i mkhas pa dang *//",
    "NG0123:605": "thos pa chung ba'i blo sbram gnyis //",
    "NG0123:606": "'gro ba'i don la don mi mnyam //",
    "NG0123:607": "don mchog 'di yang thun mong min //",
    "NG0123:608": "rmad du byung ba rdzogs so //"
}
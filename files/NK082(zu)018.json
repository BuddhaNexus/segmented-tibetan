{
    "NK082(zu)018:1": "// rnal 'byor spyod pa'i lugs nges pa'i don la ji bzhin sgom thabs kyi sgron ma bzhugs so //",
    "NK082(zu)018:2": "ji bzhin pa yi chos btsan par //",
    "NK082(zu)018:3": "chos la chos ni mi 'jug ste //",
    "NK082(zu)018:4": "ji tsam zab pa'i tshig brjod kyang //",
    "NK082(zu)018:5": "don dang mthun par mi 'gyur ro //",
    "NK082(zu)018:6": "sems ni ci la'ang mi gnas dang //",
    "NK082(zu)018:7": "ci la'ang mi dmigs zhes bya ba //",
    "NK082(zu)018:8": "sems la gnas dmigs skyon sel ba'i //",
    "NK082(zu)018:9": "sems 'dzin phra mo de la yod //",
    "NK082(zu)018:10": "smig rgyu bzhin du sems med na //",
    "NK082(zu)018:11": "mi gnas mi dmigs byed pa gang //",
    "NK082(zu)018:12": "nam mkha' rang la'ang mi gnas zhes //",
    "NK082(zu)018:13": "bsgom pa don dang ldan ma yin //",
    "NK082(zu)018:14": "de bzhin skyil krung 'dug pa dang //",
    "NK082(zu)018:15": "lus kyi bcos pa thams cad kyang //",
    "NK082(zu)018:16": "lus rtog mngon par zhen las byung //",
    "NK082(zu)018:17": "lus med mkha' la bcos su med //",
    "NK082(zu)018:18": "sgyu ma bzhin du lus shes na //",
    "NK082(zu)018:19": "drang 'dug skyil krung 'cha' ba med //",
    "NK082(zu)018:20": "spyod lam gsum gyi gnas pa gang //",
    "NK082(zu)018:21": "ched du bya med byed pa'ang med //",
    "NK082(zu)018:22": "lus sems ma skyes gzhi med pa //",
    "NK082(zu)018:23": "mkha' ltar bcos pa'i kha na med //",
    "NK082(zu)018:24": "tshad mar lus sems 'chos byed pa //",
    "NK082(zu)018:25": "'dzin pa'i phur pa de la yod //",
    "NK082(zu)018:26": "ji ltar mtshan med nam mkha' ni //",
    "NK082(zu)018:27": "dmigs dang dmigs med rtsol dang bral //",
    "NK082(zu)018:28": "de bzhin sems nyid nam mkha' yang //",
    "NK082(zu)018:29": "rang bzhin nyid kyis de lta'o //",
    "NK082(zu)018:30": "lus la sogs kyang de bzhin te //",
    "NK082(zu)018:31": "rtsol ba med phyir gang ltar yang //",
    "NK082(zu)018:32": "gnas pa med de mi gnas na //",
    "NK082(zu)018:33": "mi 'gal tsam du gyur pa yin //",
    "NK082(zu)018:34": "rnal 'byor spyod pa'i lugs nges pa'i don la ji",
    "NK082(zu)018:35": "bzhin sgom thabs gnyan dpal dbyangs kyis mdzad pa rdzogs"
}
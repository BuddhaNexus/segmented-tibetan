{
    "NK080(wu)007:1": "// la k+sha n+aa lo ke n+aa m+aa sti ////",
    "NK080(wu)007:2": "mtshan nyid sgron ma zhes bya ba bzhugs so //",
    "NK080(wu)007:3": "thams cad mkhyen pa la phyag 'tshal lo //",
    "NK080(wu)007:4": "snang dang zhen pa'i tha snyad gnyis //",
    "NK080(wu)007:5": "dwangs ba'i chu zla gza' skar bzhin //",
    "NK080(wu)007:6": "yul bral ma 'dres gsal mkhyen la //",
    "NK080(wu)007:7": "rang bzhin rtogs dang grub phyag 'tshal //",
    "NK080(wu)007:8": "dngos gnyis long thug bzhin 'dra'i ma mthong 'khyams pa'i 'gro ba rnams /",
    "NK080(wu)007:9": "nang gi ling tog bsal phyir tshig gi thur mas dbye ba yang /",
    "NK080(wu)007:10": "dngos gnyis shes pa'i mtshon chas rang bcings thag pa bcad byas te /",
    "NK080(wu)007:11": "lam gnyis sgo nas thar pa mngon thob gzhan don brtsam phyir bshad /",
    "NK080(wu)007:12": "don 'di lung gnyis gzhir bzhag ste //",
    "NK080(wu)007:13": "rjes 'gro rig pas thag gcod pa //",
    "NK080(wu)007:14": "nye ba'i dpe yis mtshon byas te //",
    "NK080(wu)007:15": "thabs chen theg par mngon 'jug pa //",
    "NK080(wu)007:16": "mdzub mos ri bor can bzhin du //",
    "NK080(wu)007:17": "shes bya yid ches yan lag gis //",
    "NK080(wu)007:18": "bsgrub bya tha snyad mngon chud de //",
    "NK080(wu)007:19": "yang nas yang du goms bya'o //",
    "NK080(wu)007:20": "rgyud mchog sgyu 'phrul d+r+wa ba las //",
    "NK080(wu)007:21": "bde ldan gsung gi don 'byung ba'o //",
    "NK080(wu)007:22": "skabs kyi tshig mdo lus bzhag na //",
    "NK080(wu)007:23": "chos dang yid ches yan lag dang //",
    "NK080(wu)007:24": "don nges rnyed pa'i mtshan nyid dang //",
    "NK080(wu)007:25": "'gal skyon yon tan mtshan nyid do //",
    "NK080(wu)007:26": "chos kyi don nyid thog ma ste //",
    "NK080(wu)007:27": "rnam par dkar dang mtshan ma 'dzin //",
    "NK080(wu)007:28": "mtshan gcig ngo bos gnyis 'gyur ba //",
    "NK080(wu)007:29": "rnam par dkar ba lam rnams te //",
    "NK080(wu)007:30": "de yang thun mong khyad par gnyis //",
    "NK080(wu)007:31": "mtshan nyid spyi dang rang gis phye //",
    "NK080(wu)007:32": "spyi mtshan nges tshig ngo bo dang //",
    "NK080(wu)007:33": "gzhi dang nyes pa gang gis yul //",
    "NK080(wu)007:34": "rnam grangs nges pa gang la sgrib //",
    "NK080(wu)007:35": "dus dang spang lugs mthun pa'i dpe //",
    "NK080(wu)007:36": "log pa'i dus kyi dus bzhag go /de nyid bshad pa'i yan lag ni //",
    "NK080(wu)007:37": "spyir ni sgra dang don gyis te //",
    "NK080(wu)007:38": "brjod pa rtsal dang dngos por gsal //",
    "NK080(wu)007:39": "de nyid mi rtag sdug bsngal stong bdag med //",
    "NK080(wu)007:40": "ngo bo rgyu ni mtshungs dang grogs byed dang //",
    "NK080(wu)007:41": "lhan cig ma rig rtog 'du 'phro //",
    "NK080(wu)007:42": "sgra don spyi yul yid kyis shes //",
    "NK080(wu)007:43": "gzhi dang gnas skabs dang por re //",
    "NK080(wu)007:44": "shes bzhin ngo bo grangs 'jug ste //",
    "NK080(wu)007:45": "mtshan nyid chad dang rnam grangs dang //",
    "NK080(wu)007:46": "ltos pa'i kun brtags rnam pa ni //",
    "NK080(wu)007:47": "zhen pa snang ba'i yid rnam shes //",
    "NK080(wu)007:48": "sgra don kun gyi spyir snang ba'o //",
    "NK080(wu)007:49": "rang snang bdag nyid chen po la //",
    "NK080(wu)007:50": "gud du bem rdzas bdag snang ba //",
    "NK080(wu)007:51": "de dag nyid du de 'dod do //",
    "NK080(wu)007:52": "zhen pa rang snang skad cig kyang //",
    "NK080(wu)007:53": "snga phyi rgyu 'bras tshul gyis skye //",
    "NK080(wu)007:54": "dbang po'i yul rten nang rnams kyis //",
    "NK080(wu)007:55": "'khrul pa'i rgyu bzhis cir yang snang //",
    "NK080(wu)007:56": "log rtog gsum dang yang dag pa'i //",
    "NK080(wu)007:57": "lam gnas so so'i zhen mtha' 'o //",
    "NK080(wu)007:58": "bdag dang chos kyi lam 'bras myong //",
    "NK080(wu)007:59": "log dang yang dag so so ste //",
    "NK080(wu)007:60": "gzhi dang gnas skabs dang por ro //",
    "NK080(wu)007:61": "thog ma tha ma med dus nas //",
    "NK080(wu)007:62": "rnam smin lus dang grib bzhin 'grogs //",
    "NK080(wu)007:63": "nyi mun gser 'gyur ji bzhin du //",
    "NK080(wu)007:64": "ma spangs dngos 'gyur tha snyad ming //",
    "NK080(wu)007:65": "thag sprul smig rgyu ji lta bar //",
    "NK080(wu)007:66": "med bzhin sems kyis log btags pas //",
    "NK080(wu)007:67": "phyogs tsam dpe zhes tha snyad 'dogs //",
    "NK080(wu)007:68": "med bzhin sems kyis log brtags phyir //",
    "NK080(wu)007:69": "gzhi bo med pa bzhin du 'dod //",
    "NK080(wu)007:70": "ldog pa'i dus ni bskyed mthong ste //",
    "NK080(wu)007:71": "ji snyed skad cig ye shes phyir //",
    "NK080(wu)007:72": "ma spang bral bar ldog ces dogs //",
    "NK080(wu)007:73": "rang mtshan don dang sgra nyid ni //",
    "NK080(wu)007:74": "rgyas par lus bzhag bcud dang gzhi //",
    "NK080(wu)007:75": "gzhi mtshan grangs dang gang snang dang //",
    "NK080(wu)007:76": "tshul dus rkyen nyes rgyu ldog dang //",
    "NK080(wu)007:77": "gang yul gang la sgrib pa'o //",
    "NK080(wu)007:78": "thog ma gzhi bo bshad bzhin te //",
    "NK080(wu)007:79": "'dra gzhi med snang rmi lam tshul //",
    "NK080(wu)007:80": "mtshan nyid rang ni sra gsher sogs //",
    "NK080(wu)007:81": "ngo bos de bzhin nyid dbang brjod //",
    "NK080(wu)007:82": "grangs gnyis yang dag mchog snang ba'o //",
    "NK080(wu)007:83": "grags pa'i dbang du drug dang len //",
    "NK080(wu)007:84": "khyad par skabs su shes bzhin gnyis //",
    "NK080(wu)007:85": "bdag gzhan shes sogs rdul sogs snang //",
    "NK080(wu)007:86": "skad cig snga phyi dngos sbyar ba'i //",
    "NK080(wu)007:87": "dngos po rdzogs zhen phyi la snang //",
    "NK080(wu)007:88": "dus na rjes bzhin phyis thog med //",
    "NK080(wu)007:89": "rgyu bdag dmigs dang de ma thag /byung tshor skye shi sdug bsngal /",
    "NK080(wu)007:90": "bdag thob lta ngan gyis lam bral //",
    "NK080(wu)007:91": "rgyu ni lhan cig smos pa dang //",
    "NK080(wu)007:92": "rtog pa bslu 'gyur zhen nyid do //",
    "NK080(wu)007:93": "ldog pa bden mthong tha snyad de //",
    "NK080(wu)007:94": "ngo bos snang ba gsal ma yin //",
    "NK080(wu)007:95": "gtsang byas rnam gnyis su yang 'gyur //",
    "NK080(wu)007:96": "spyi ni rtsa ba'i shes yul de //",
    "NK080(wu)007:97": "khyad par tshogs drug yul snang ngo //",
    "NK080(wu)007:98": "yang dag snang ba yin kyi'o //",
    "NK080(wu)007:99": "shes pa drug sogs snang ba'o //",
    "NK080(wu)007:100": "kun gzhi yid sogs drug snang ba'o //",
    "NK080(wu)007:101": "bdag snang nyon mongs cha yin te //",
    "NK080(wu)007:102": "rdul dang sna tshogs yin snang ba'o //",
    "NK080(wu)007:103": "de yang dag dang gzhan las 'khrul //",
    "NK080(wu)007:104": "tho yor la mi 'khrul zhugs rdzas //",
    "NK080(wu)007:105": "rkyen dang ma brgyan chas 'khrul snang //",
    "NK080(wu)007:106": "mi gtsang rus sgom thag sprul dang //",
    "NK080(wu)007:107": "smig rgyu la sogs phyogs gnyis kyis //",
    "NK080(wu)007:108": "mtshan nyid rnam gnyis mtshon par brjod //",
    "NK080(wu)007:109": "med bzhin snang rtog sems skyes nas //",
    "NK080(wu)007:110": "'jug dus la 'tshol rnams la sgrib //",
    "NK080(wu)007:111": "mtshan nyid yan lag yid ches rgyus //",
    "NK080(wu)007:112": "mngon byed bzhi dang don sgrub pa //",
    "NK080(wu)007:113": "lung dang rigs dpe gtan tshigs dang //",
    "NK080(wu)007:114": "don tshig tshol phyir don sgrub pa'o //",
    "NK080(wu)007:115": "rang bzhin chos nyid rigs tshul lo //",
    "NK080(wu)007:116": "don nges spyi dang rang mtshan nyid //",
    "NK080(wu)007:117": "dbyer med gnyis grol mtshan ldan rnams //",
    "NK080(wu)007:118": "mtshan nyid med pa'i mtshan nyid can //",
    "NK080(wu)007:119": "skabs min snang grags 'dren zhes brjod //",
    "NK080(wu)007:120": "'dras ngus rnam grangs shes bya ba //",
    "NK080(wu)007:121": "log dus nam mthong skabs su shes //",
    "NK080(wu)007:122": "brtag yul snang ba ma rig pas //",
    "NK080(wu)007:123": "spyi la rang gi mtshan du mthong //",
    "NK080(wu)007:124": "rang spyi ngo bo byed med pa'o //",
    "NK080(wu)007:125": "gral gsum 'dres dang snga phyi dang //",
    "NK080(wu)007:126": "rigs mthun bsre bar brjod pa nyid //",
    "NK080(wu)007:127": "'dres pa brjod zin snga phyi ni //",
    "NK080(wu)007:128": "rigs mthun rtog pas bslus pa ste //",
    "NK080(wu)007:129": "snga ma yul la phyis mthun rtog /rig mthun bsre ba 'di lta ste //",
    "NK080(wu)007:130": "mi gang dngos po phung khams rnams //",
    "NK080(wu)007:131": "du ma gcig tu rtog pa'o //",
    "NK080(wu)007:132": "'gal ba dpe lung rang gi tshig /mtshon byed rgyu dang 'bras bu ste //",
    "NK080(wu)007:133": "lung na yod bzhin med smra ba //",
    "NK080(wu)007:134": "bka' dang 'gal ba'i skyon du brjod //",
    "NK080(wu)007:135": "dpe dang mthun dpe yis 'gal //",
    "NK080(wu)007:136": "don la mtshon pa ma yin te //",
    "NK080(wu)007:137": "rang gi tshig la snga phyi dang //",
    "NK080(wu)007:138": "dngos su 'gal ba 'byung ba dang //",
    "NK080(wu)007:139": "mtshan bya thabs bral tshig mtha' bral //",
    "NK080(wu)007:140": "smre byed mtshon du mi rung ngo //",
    "NK080(wu)007:141": "rgyu la gnyis smra 'bras bu gcig /rgyud dang 'bras bu mi mthun te //",
    "NK080(wu)007:142": "gnyis pa'i tha snyad rim bzlog pa //",
    "NK080(wu)007:143": "skyon bzlog yon tan nyid du snang //",
    "NK080(wu)007:144": "mtshan nyid skabs las 'phros pa'i don //",
    "NK080(wu)007:145": "dngos gcig gnyis dang tha dad pa'i //",
    "NK080(wu)007:146": "rgyu 'bras don dang tha dad pa'i //",
    "NK080(wu)007:147": "sgra don gcig dang tha dad pa'i //",
    "NK080(wu)007:148": "de bzhin rigs dang gcig tha dad //",
    "NK080(wu)007:149": "ngo bo gcig dang bzlog pas phye //",
    "NK080(wu)007:150": "rtogs pas tha dad sogs dbang gis //",
    "NK080(wu)007:151": "mtshan nyid rjes su'ang skabs kyis sbyar //",
    "NK080(wu)007:152": "dngos po zung dang bcas rnams la //",
    "NK080(wu)007:153": "ltos nas 'dogs pa zla las te //",
    "NK080(wu)007:154": "'di ni kun la'ang 'gro ba yin //",
    "NK080(wu)007:155": "'jin rten 'das dang 'jig rten pa'i //",
    "NK080(wu)007:156": "rang dang spyi ru bstan pa'i skabs //",
    "NK080(wu)007:157": "brjod pa rang spyi'i don rtags te //",
    "NK080(wu)007:158": "thams cad mkhyen pa'i ye shes nyid //",
    "NK080(wu)007:159": "mngon thob thugs rje 'brel ba'i rgyus //",
    "NK080(wu)007:160": "gzhi snang ba yi don byed shog /gting nas bstan pa mi 'dzin na //",
    "NK080(wu)007:161": "phyi rol sgra goms do mos chung //",
    "NK080(wu)007:162": "ser sna pho dregs rang phyogs can //",
    "NK080(wu)007:163": "phyogs cha mya ngan 'das sems la /",
    "NK080(wu)007:164": "nam du'ang mi gtang yang khong gtsang //",
    "NK080(wu)007:165": "skar khung nam mkha' mtsho mig ltar //",
    "NK080(wu)007:166": "tshig bsdus don rgyas blo mchog don //",
    "NK080(wu)007:167": "brtan pa shes rab mi rnyed pa'i //",
    "NK080(wu)007:168": "rgya che lam grol 'dod la phyir //",
    "NK080(wu)007:169": "rmongs 'phyar khe grags dbang song bas //",
    "NK080(wu)007:170": "bstan pa be'u g.yang song ltar //",
    "NK080(wu)007:171": "gnyis ka rdo rje dmyal bar skye //",
    "NK080(wu)007:172": "mtshan nyid sgron ma zhes bya ba bi ma las mdzad pa rdzogs so //"
}
{
    "NK080(wu)010:1": "// ma n+da la s+ya d+ha rma r+tha s+au tra sam gra ha n+aa ma bi ha ra ti sma ////",
    "NK080(wu)010:2": "dkyil 'khor gyi chos don mdor bsdus pa zhes bya ba bzhugs so //",
    "NK080(wu)010:3": "rgya gar skad du //",
    "NK080(wu)010:4": "man+dala d+har+m+aa r+tha p+au tra sam gra ha /",
    "NK080(wu)010:5": "bod skad du /",
    "NK080(wu)010:6": "dkyil 'khor gyi chos don mdor bsdus pa /",
    "NK080(wu)010:7": "'jam dpal gzhon nur gyur pa la phyag 'tshal lo //",
    "NK080(wu)010:8": "thugs kyi dkyil 'khor chos nyid spros pa med //",
    "NK080(wu)010:9": "gsung gi dkyil 'khor bstan pa brjod du med //",
    "NK080(wu)010:10": "sku yi dkyil 'khor snang la rang bzhin med //",
    "NK080(wu)010:11": "dkyil 'khor gtso la dkyil 'khor tshul du mos //",
    "NK080(wu)010:12": "rgyud kyi rgyal po ma lus gzhung don las //",
    "NK080(wu)010:13": "lha dang pho brang ji snyed bstan pa kun //",
    "NK080(wu)010:14": "gnas shing bzhengs tshul thun mong gyur pa rnams //",
    "NK080(wu)010:15": "lam gyi rnam 'byor don du cung zad bshad //",
    "NK080(wu)010:16": "gzhu 'dir tshad mas lus smos pa //",
    "NK080(wu)010:17": "ngo bo dbye ba nges tshig dang //",
    "NK080(wu)010:18": "gnas thabs skyon yod dpe dag dang //",
    "NK080(wu)010:19": "don rtags brgyad kyis don rnams bsdus //",
    "NK080(wu)010:20": "ngo bo chos rnams thams cad de //",
    "NK080(wu)010:21": "bden pa gnyis kyi mtshan nyid can //",
    "NK080(wu)010:22": "don dam spros dang bral ba las //",
    "NK080(wu)010:23": "kun rdzob gtso 'khor de nyid do //",
    "NK080(wu)010:24": "dbye ba rang bzhin ting 'dzin dang //",
    "NK080(wu)010:25": "gzugs brnyan dkyil 'khor rnam pa gsum //",
    "NK080(wu)010:26": "rang bzhin don dam kun rdzob gnyis //",
    "NK080(wu)010:27": "don dam rnam min rnam grangs can //",
    "NK080(wu)010:28": "dang po rnam grangs min pa ni //",
    "NK080(wu)010:29": "sangs rgyas kun gyi byang chub sems //",
    "NK080(wu)010:30": "bla na med pa rtogs gyur pa //",
    "NK080(wu)010:31": "rgyal bas gsungs pa'i ye shes gang //",
    "NK080(wu)010:32": "de ni dkyil 'khor snying po gsungs //",
    "NK080(wu)010:33": "de ltar rgyud rgyal kun las bshad //",
    "NK080(wu)010:34": "rnam grangs can gyi dkyil 'khor ni //",
    "NK080(wu)010:35": "phung khams skye mched rten 'brel rnams //",
    "NK080(wu)010:36": "lha dang lha mo'i rang bzhin du //",
    "NK080(wu)010:37": "ngang gis chos mthun de ltar gnas //",
    "NK080(wu)010:38": "rang bzhin kun rdzob dkyil 'khor ni //",
    "NK080(wu)010:39": "'og min bla med gnas mchog na //",
    "NK080(wu)010:40": "'bras bu rgyal ba'i dkyil 'khor rnams //",
    "NK080(wu)010:41": "don dam mtshon phyir rtags su snang //",
    "NK080(wu)010:42": "ting 'dzin dkyil 'khor rnam gsum ste //",
    "NK080(wu)010:43": "rang bzhin de la bsgom pa dang //",
    "NK080(wu)010:44": "gzugs brnyan de la slob pa dang //",
    "NK080(wu)010:45": "rang gi rtsal gyis bskyed pa'o //",
    "NK080(wu)010:46": "gzugs brnyan dkyil 'khor gnyis yin te //",
    "NK080(wu)010:47": "gzugs brnyan lhag pa'i gzugs brnyan no //",
    "NK080(wu)010:48": "dang po rnam pa drug yin te //",
    "NK080(wu)010:49": "gser dngul lugs dang dung rdo 'bur //",
    "NK080(wu)010:50": "r+aa shing bzhogs dang ras la bris //",
    "NK080(wu)010:51": "sa myag lder dang rdul tshon gcal //",
    "NK080(wu)010:52": "lhag pa'i gzugs brnyan rnam gsum ste //",
    "NK080(wu)010:53": "phyi dang nang dang gsang ba'o //",
    "NK080(wu)010:54": "phyi ni lus dang yan lag lnga //",
    "NK080(wu)010:55": "nang ni 'khor lo dwangs ma la //",
    "NK080(wu)010:56": "gsang ba rdo rje pad+mara sbyar //",
    "NK080(wu)010:57": "de dag spyi yi dbye ba'o //",
    "NK080(wu)010:58": "nges tshig dkyil ni gtso bo ste //",
    "NK080(wu)010:59": "'khor ni de yi sprul pa yin //",
    "NK080(wu)010:60": "yang na 'das pa dkyil yin te //",
    "NK080(wu)010:61": "'khor ni 'jig rten pa la bya //",
    "NK080(wu)010:62": "gnas thabs dkyil 'khor rnam gsum las //",
    "NK080(wu)010:63": "rang bzhin don dam dkyil 'khor ni //",
    "NK080(wu)010:64": "ci yang ma yin ji lta'i tshul //",
    "NK080(wu)010:65": "dngos po'i gnas lugs nyid du gnas //",
    "NK080(wu)010:66": "rang bzhin kun rdzob dkyil 'khor ni //",
    "NK080(wu)010:67": "rten dang brten pa gnyis yin no //",
    "NK080(wu)010:68": "rten yang gzhi dang gzhal yas khang //",
    "NK080(wu)010:69": "gzhi ni 'byung ba'i dkyil 'khor bstan //",
    "NK080(wu)010:70": "gzhal yas dngos dang gdan yin no //",
    "NK080(wu)010:71": "gzhal yas dngos la brgyad yin te //",
    "NK080(wu)010:72": "dbyibs dang kha dog rtsig pa dang //",
    "NK080(wu)010:73": "shing dang longs spyod ra ba 'obs //",
    "NK080(wu)010:74": "rgyan dang mtha' yas zhing khams so //",
    "NK080(wu)010:75": "dbyibs la rnam pa bzhi yin te //",
    "NK080(wu)010:76": "phyi dang nang dang sgo dang gzhi //",
    "NK080(wu)010:77": "phyi dbyibs mchod rten mkhar thabs dang //",
    "NK080(wu)010:78": "rgyal khab ri bo gur du 'dod //",
    "NK080(wu)010:79": "nang dbyibs rigs dang phrin las bzhi //",
    "NK080(wu)010:80": "so so'i rgyud bzhin shes par bya //",
    "NK080(wu)010:81": "sgol la 'og dang steng yin te //",
    "NK080(wu)010:82": "'og ni sgo dang sgo khang can //",
    "NK080(wu)010:83": "steng ni skas dang glang rgyab sogs //",
    "NK080(wu)010:84": "ji ltar mdzes pa'i tshul du bzhengs //",
    "NK080(wu)010:85": "gzhi yi dbyibs ni tshad med de //",
    "NK080(wu)010:86": "rgya ma chad pa phyal le ba'o //",
    "NK080(wu)010:87": "kha dog rnam pa mang mod kyang //",
    "NK080(wu)010:88": "rigs dang phrin las ye shes dang //",
    "NK080(wu)010:89": "spyi mthun lhun pa'i tshul nyid du //",
    "NK080(wu)010:90": "sngags rgyud rnams las so sor 'byung //",
    "NK080(wu)010:91": "rtsig pa rmang dang logs dang rtse //",
    "NK080(wu)010:92": "rmang ni nang du rkyang pa dang //",
    "NK080(wu)010:93": "phyi ni rin chen lnga ru sbrag /logs ni rmang bzhin bzhengs pa la //",
    "NK080(wu)010:94": "phyi yi rtse la pha gu btong //",
    "NK080(wu)010:95": "sgo phugs gong du bstan pa bzhin //",
    "NK080(wu)010:96": "shing la sgo phugs rnam pa gnyis //",
    "NK080(wu)010:97": "phugs na ka ba brgyad po yis //",
    "NK080(wu)010:98": "gdung chen bzhi yi rtse nas bteg /gdung chen bzhi yi re mig kyang //",
    "NK080(wu)010:99": "phyam rtsa nye shu brgyad kyis bkab //",
    "NK080(wu)010:100": "de bzhin dral thog ci rigs pa'o //",
    "NK080(wu)010:101": "sgo khang phyi zur bzhi pa na //",
    "NK080(wu)010:102": "ka ba bzhi bzhis gdung sna ni //",
    "NK080(wu)010:103": "brgyad brgyad bteg pa rta babs rmang //",
    "NK080(wu)010:104": "ka gdan ka zhi rigs pa'o //",
    "NK080(wu)010:105": "longs spyod 'dod yon snam bu la //",
    "NK080(wu)010:106": "gzugs mdzes sgra snyan dri mchog dang //",
    "NK080(wu)010:107": "ro zhim yid 'ong chos rnams kyi //",
    "NK080(wu)010:108": "lha mo rnams kyis dgyes par ro //",
    "NK080(wu)010:109": "ra ba rdo rje mu khyud de //",
    "NK080(wu)010:110": "'obs ni me 'o bas 'khor yug yin //",
    "NK080(wu)010:111": "rgyan ni bla rgyan 'og rgyan dang //",
    "NK080(wu)010:112": "rtse rgyan dang ni logs rgyan dang //",
    "NK080(wu)010:113": "sgo rgyan dang ni rnam pa lnga //",
    "NK080(wu)010:114": "don rtags skabs su shes par bya //",
    "NK080(wu)010:115": "zhing khams sku gsum 'dul tshad kyang //",
    "NK080(wu)010:116": "so so'i rgyud las bstan par zad //",
    "NK080(wu)010:117": "gdan gnyis seng ge glang sog khri //",
    "NK080(wu)010:118": "nyi zla pad+ma rin chen gdan //",
    "NK080(wu)010:119": "gtso 'khor rnams la ci rigs par //",
    "NK080(wu)010:120": "rgyu las gsungs pa bzhin du bshad //",
    "NK080(wu)010:121": "brten pa lha yi dkyil 'khor la //",
    "NK080(wu)010:122": "sku dang sku mdog mtshan dpe dang //",
    "NK080(wu)010:123": "phyag rgya phyag mtshan bzhugs stabs tshul //",
    "NK080(wu)010:124": "rgyan chas 'od kyis bsdus pa'o //",
    "NK080(wu)010:125": "sku ni zhal gcig phyag gnyis dang //",
    "NK080(wu)010:126": "zhal gsum phyag drug de bzhin du //",
    "NK080(wu)010:127": "pho dang mo yi mtshan ma can //",
    "NK080(wu)010:128": "de la sogs pa mtha' yas mchog /sku mdog nyi ma zla ba dang //",
    "NK080(wu)010:129": "gser dang pad+ma r+aa ga dang //",
    "NK080(wu)010:130": "i n+da n+ai la la sogs pa //",
    "NK080(wu)010:131": "'dres dang ma 'dres kha dog can //",
    "NK080(wu)010:132": "mtshan ni sum cu rtsa gnyis te //",
    "NK080(wu)010:133": "dung dang mdzod spu spyi gtsugs dang //",
    "NK080(wu)010:134": "thun mong mtshan ni nyi shu dgu //",
    "NK080(wu)010:135": "bsod nams khyad 'phags mdo bzhin bshad //",
    "NK080(wu)010:136": "dpe byad bzang po brgyad cu ste //",
    "NK080(wu)010:137": "sku gsung thugs dang yon tan dang //",
    "NK080(wu)010:138": "phrin las khyad par gnas skabs las //",
    "NK080(wu)010:139": "dpe byang bzang po mdo bzhin brtsi //",
    "NK080(wu)010:140": "phyag rgya phyag gi 'du byed de //",
    "NK080(wu)010:141": "bcings dang dgrol dang bsgyur la sogs //",
    "NK080(wu)010:142": "dam tshig las su phye ba yang //",
    "NK080(wu)010:143": "sa gnon la sogs bstan pa yin //",
    "NK080(wu)010:144": "phyag mtshan phyag na bsnams pa ste //",
    "NK080(wu)010:145": "rdo rje 'khor lo rin po che //",
    "NK080(wu)010:146": "pad+ma ral gri la sogs pa //",
    "NK080(wu)010:147": "don rnams mtshon phyir rtags su bsnams //",
    "NK080(wu)010:148": "bzhugs stabs rdzogs dang sems tshul dang //",
    "NK080(wu)010:149": "bzhengs dang dor stabs la sogs pa //",
    "NK080(wu)010:150": "gtso bo nyid ni kun tu zhal //",
    "NK080(wu)010:151": "'khor rnams gtso bo nyid la blta //",
    "NK080(wu)010:152": "yum dang bcas pa'i dkyil 'khor rnams //",
    "NK080(wu)010:153": "yum rnams g.yon nas yab la blta //",
    "NK080(wu)010:154": "sgo ba yab yum ldan pa rnams //",
    "NK080(wu)010:155": "pho mo g.yas g.yon zur gyis gnas //",
    "NK080(wu)010:156": "tshul ni rnam par dgu yin te //",
    "NK080(wu)010:157": "lha dang lha mo'i dkyil 'khor rnams //",
    "NK080(wu)010:158": "mnyen lcug 'khril ldem gzhon tshul can //",
    "NK080(wu)010:159": "gsal 'tsher lhun sdus gzi byin no //",
    "NK080(wu)010:160": "rgyan ni rnam pa bdun yin te //",
    "NK080(wu)010:161": "dbu rgyan snyan cha mgur chu dang //",
    "NK080(wu)010:162": "ngo shal dpung rgyan se mo do //",
    "NK080(wu)010:163": "phyag dang zhabs kyi gdu bu'o //",
    "NK080(wu)010:164": "chas ni rnam pa lnga yin te //",
    "NK080(wu)010:165": "stod g.yogs dang ni smad dkris dang //",
    "NK080(wu)010:166": "ze khab dang ni chos gos dang //",
    "NK080(wu)010:167": "gtsang gos na bza' lnga ru bshad //",
    "NK080(wu)010:168": "'od ni dgyes dang sdud pa dang //",
    "NK080(wu)010:169": "ngo bo gzug brnyan rnam pa dang //",
    "NK080(wu)010:170": "las dang lnga yi dbye ba yis /",
    "NK080(wu)010:171": "snang ba gtan la dbab par bya //",
    "NK080(wu)010:172": "'gyed pa thun mong thun mong min //",
    "NK080(wu)010:173": "sdud pa bye brag bcu gnyis te //",
    "NK080(wu)010:174": "ngo bo gsal ba'i yon tan can //",
    "NK080(wu)010:175": "gzugs brnyan sku gsung thugs su snang //",
    "NK080(wu)010:176": "las ni snod sbyang bcud smin byed //",
    "NK080(wu)010:177": "de ltar mdo sde dag las gsungs //",
    "NK080(wu)010:178": "rang bzhin dkyil 'khor ji ltar bar //",
    "NK080(wu)010:179": "lhag ma rnam kyang de bzhin gnas //",
    "NK080(wu)010:180": "rnal 'byor lam la gnas pa yis //",
    "NK080(wu)010:181": "de ltar yid la goms par gyis //",
    "NK080(wu)010:182": "rang bzhin dkyil 'khor ma rtags na //",
    "NK080(wu)010:183": "chos nyid lta ba'i don dang 'gal //",
    "NK080(wu)010:184": "bdag med lta ba ma rtogs na //",
    "NK080(wu)010:185": "bla med byang chub thob mi 'gyur //",
    "NK080(wu)010:186": "ting 'dzin dkyil 'khor ma bsgams na //",
    "NK080(wu)010:187": "rtog pa'i dbang bsgyur ting 'dzin pas //",
    "NK080(wu)010:188": "ma bsgoms lam la bgrod med cing //",
    "NK080(wu)010:189": "mthar thugs 'bras bu 'byung mi 'gyur //",
    "NK080(wu)010:190": "gzugs brnyan dkyil 'khor ma mtshon na //",
    "NK080(wu)010:191": "rmongs pas don ro mi tshor te //",
    "NK080(wu)010:192": "gzhan don mthar ni mi phyin pas //",
    "NK080(wu)010:193": "byang chub spyod pa nyid dang 'gal //",
    "NK080(wu)010:194": "skyon bzlog pa ni yon tan te //",
    "NK080(wu)010:195": "dkyil 'khor gsum la gnas byas nas //",
    "NK080(wu)010:196": "bdag gzhan don rnams ma lus pa //",
    "NK080(wu)010:197": "thabs la mkhas pas myur du 'grub //",
    "NK080(wu)010:198": "thabs mkhas thugs rje'i mdzad spyod kyis //",
    "NK080(wu)010:199": "'dod la zhen pa'i gdul bya rnams //",
    "NK080(wu)010:200": "mi spang lam du drang ba'i phyir //",
    "NK080(wu)010:201": "'khor los sgyur rgyal chos bzhin mdzad //",
    "NK080(wu)010:202": "zhing khams dang ni pho brang dang //",
    "NK080(wu)010:203": "btsun mo sras dang 'khor rnams dang //",
    "NK080(wu)010:204": "longs skyod rgyan dang dam khrims rnams //",
    "NK080(wu)010:205": "'khor lo sgyur rgyal chos dang mtshungs //",
    "NK080(wu)010:206": "don rtags rnam grangs bstan pa ni //",
    "NK080(wu)010:207": "gzhi lam 'bras bur bcas pa'i chos //",
    "NK080(wu)010:208": "yon tan rnam grangs ji snyed pa //",
    "NK080(wu)010:209": "dkyil 'khor gsum la yongs su rdzogs //",
    "NK080(wu)010:210": "rgyas par rten dang brten pa gnyis //",
    "NK080(wu)010:211": "rten la gzhi yi don rtags ni //",
    "NK080(wu)010:212": "mkha' rlung me chu sa dang ldan //",
    "NK080(wu)010:213": "yum lnga'i rtags te ri rab dang //",
    "NK080(wu)010:214": "ri phran gling dang gling phran rnams //",
    "NK080(wu)010:215": "yab kyi rtags te pho brang spyi //",
    "NK080(wu)010:216": "gtsug tor 'khor los sgyur ba'i tshul //",
    "NK080(wu)010:217": "gzhal yas dbyibs kyi don rtags rnams //",
    "NK080(wu)010:218": "mchod rten brgyad sogs bstan pa ni //",
    "NK080(wu)010:219": "sngug bsngal brgyad sgrol mdzad pa brgyad //",
    "NK080(wu)010:220": "mkhar thabs rgyal khab ri bo rnams //",
    "NK080(wu)010:221": "bdud dpung 'joms dang longs spyod dang //",
    "NK080(wu)010:222": "bsrung ba'i don du shes par bya //",
    "NK080(wu)010:223": "'khor lor rdo rje rin chen dang //",
    "NK080(wu)010:224": "pad+ma rgya gram rigs kyi rtags //",
    "NK080(wu)010:225": "zlum po pad+ma le tshe zhi /",
    "NK080(wu)010:226": "gru bzhi 'khor lo rin chen rgyas //",
    "NK080(wu)010:227": "zla gam gru chad gzhu dbyibs dbang //",
    "NK080(wu)010:228": "gru gsum b+ha ga khro zhal drag /sgo ni ye shes bzhi dag dang //",
    "NK080(wu)010:229": "bsdu ba tshad med rnam thar bzhi //",
    "NK080(wu)010:230": "lam stegs brgyad ni 'phags lam dang //",
    "NK080(wu)010:231": "theg pa brgyad dang rnam thar brgyad //",
    "NK080(wu)010:232": "sgo khang sgo srung khang pa ste //",
    "NK080(wu)010:233": "steng ni ma rig mun pa sel //",
    "NK080(wu)010:234": "ye shes mthongs khung dbye ba'i phyir //",
    "NK080(wu)010:235": "bcu gcig rdo rje'i re mig can //",
    "NK080(wu)010:236": "skas dang glang po'i rgyab 'dra dang //",
    "NK080(wu)010:237": "gdugs can la sogs steng dbyibs ni //",
    "NK080(wu)010:238": "gdul bya yid 'ong bya ba'i phyir //",
    "NK080(wu)010:239": "ji ltar mdzes par bstan pa yin //",
    "NK080(wu)010:240": "chos dbyings mu med brdal ba'i phyir //",
    "NK080(wu)010:241": "gzhi dbyibs tshad me bstan pa yin //",
    "NK080(wu)010:242": "kha dog don rtags bstan pa ni //",
    "NK080(wu)010:243": "dkar dmar ser ljang mthing ga rnams //",
    "NK080(wu)010:244": "sku gsung yon tan phrin las dang //",
    "NK080(wu)010:245": "thugs kyi rtags te go rim bzhin //",
    "NK080(wu)010:246": "me long ye shes so sor tog /mnyam nyid bya ba nan tan dang //",
    "NK080(wu)010:247": "chos kyi dbyings kyang go rim rtags //",
    "NK080(wu)010:248": "yang na spyi mthun lhun po bzhin //",
    "NK080(wu)010:249": "yang na zhi dbang rgyas par dang //",
    "NK080(wu)010:250": "sna tshogs drag po gong ma bzhin //",
    "NK080(wu)010:251": "rtsig pa'i don rtags bstan pa yang //",
    "NK080(wu)010:252": "rkyang pa rang byung ye shes te //",
    "NK080(wu)010:253": "gsum rim sku gsung thugs kyi rtags //",
    "NK080(wu)010:254": "lnga rim ye shes lnga ru sbyar //",
    "NK080(wu)010:255": "pha gu yon tan dpags pa ste //",
    "NK080(wu)010:256": "rtse la rnam pa mang mod kyang //",
    "NK080(wu)010:257": "re zhig byang chub chen po la //",
    "NK080(wu)010:258": "dran dang yang dag rdzu 'phrul dbang //",
    "NK080(wu)010:259": "bang rim bzhi yi don du bzhed //",
    "NK080(wu)010:260": "bum rten stobs te bum pa ni //",
    "NK080(wu)010:261": "byang chub lam yin bre dag ni //",
    "NK080(wu)010:262": "'phags pa'i lam du shes par bya //",
    "NK080(wu)010:263": "sgo stegs rta babs bzhi po ni //",
    "NK080(wu)010:264": "gsum ni khams gsum bzhi pa ni //",
    "NK080(wu)010:265": "'phags lam pad+mas mtshan pa can //",
    "NK080(wu)010:266": "shing gi don rtags bstan pa la //",
    "NK080(wu)010:267": "phugs kyi shing gi gnas tshul ni //",
    "NK080(wu)010:268": "ka gdan bsnyen gnas klu chen brgyad //",
    "NK080(wu)010:269": "ka ba 'phags lam lha chen brgyad //",
    "NK080(wu)010:270": "ka gzhu rnam thar gza' chen brgyad //",
    "NK080(wu)010:271": "gdung ni mi 'jigs rgyal chen bzhi //",
    "NK080(wu)010:272": "phyam rtsa stong nyid pha rol phyin //",
    "NK080(wu)010:273": "des mtshon rgyu skar nyi shu brgyad //",
    "NK080(wu)010:274": "phyam ni gnod sbyin nyer brgyad kyis //",
    "NK080(wu)010:275": "stobs bcu ma 'dres bco brgyad mtshon //",
    "NK080(wu)010:276": "dral thog yon tan bsam mi khyab //",
    "NK080(wu)010:277": "sgo khang phyi zur bzhi po yi //",
    "NK080(wu)010:278": "ka gdan ka ba ka gzhu ni //",
    "NK080(wu)010:279": "dran dang spong dang rdzu 'phrul rkang //",
    "NK080(wu)010:280": "go rim bzhin du sbyar bar gsungs //",
    "NK080(wu)010:281": "gdung bzhi snol mar btang ba ni //",
    "NK080(wu)010:282": "bden bzhi bsam gtan bzhi dang ldan //",
    "NK080(wu)010:283": "longs spyod rnams kyi don rtags ni //",
    "NK080(wu)010:284": "bsod nams tshogs ni rdzogs pa'i phyir //",
    "NK080(wu)010:285": "gzugs sgra dri ro reg chos kyi //",
    "NK080(wu)010:286": "lha mo rnams kyi mnyes par mchod //",
    "NK080(wu)010:287": "ra ba 'obs kyi don rtags ni //",
    "NK080(wu)010:288": "rdo rje'i ra bas bdud dpung 'joms //",
    "NK080(wu)010:289": "me ya 'obs kyis nyon mongs bsreg /chu dang rlung la sogs pa yang //",
    "NK080(wu)010:290": "ci rigs nyid du sbyar bar bya //",
    "NK080(wu)010:291": "khro bo rnams la dur khrod ni //",
    "NK080(wu)010:292": "'khor ba ma spangs gnas dag rtags //",
    "NK080(wu)010:293": "gzhan yang rgyan gyi don rtags ni //",
    "NK080(wu)010:294": "bla rgyan chos nyid bla bres dang //",
    "NK080(wu)010:295": "thabs dang shes rab nyi zla dang //",
    "NK080(wu)010:296": "ye shes phra min skar tshogs gsal //",
    "NK080(wu)010:297": "'og gzhi rgyan gyi don rtags ni //",
    "NK080(wu)010:298": "gdan gyi skabs su 'chad par 'gyur //",
    "NK080(wu)010:299": "rtse rgyan rnam gcig mchod rten la //",
    "NK080(wu)010:300": "srog shing sku gsung thugs su bstan //",
    "NK080(wu)010:301": "'khor lo sa yi khyad par yin //",
    "NK080(wu)010:302": "char khab thugs rje chen po ste //",
    "NK080(wu)010:303": "'phan ni mchod pa'i lha mo la //",
    "NK080(wu)010:304": "dril bu stong pa nyid kyi sgra //",
    "NK080(wu)010:305": "zla tshes thabs dang shes rab yin //",
    "NK080(wu)010:306": "tog ni mi nub rgyal mtshan no //",
    "NK080(wu)010:307": "logs rgyan phyam mgo 'dzi pa tra'i //",
    "NK080(wu)010:308": "kha nas rin chen phreng ba ni //",
    "NK080(wu)010:309": "d+r+wa ba d+r+wa ba phyed gyur pa //",
    "NK080(wu)010:310": "dbyings dang ye shes brda yin no //",
    "NK080(wu)010:311": "sgo rgyan rnam pa mang mod kyang //",
    "NK080(wu)010:312": "re zhig dbang gi rtag bcu dang //",
    "NK080(wu)010:313": "rgyan dgu dang ni rdzas brgyad dang //",
    "NK080(wu)010:314": "rin chen bdun dang brda drug go //",
    "NK080(wu)010:315": "bzlog ste brda drug bstan par bya //",
    "NK080(wu)010:316": "chos kyi 'khor lo gtso bo'i brda //",
    "NK080(wu)010:317": "ri dwags 'khor gyi brda yin te //",
    "NK080(wu)010:318": "cong ni nges don brda sgra yin /",
    "NK080(wu)010:319": "gan+di drang don brda yin te //",
    "NK080(wu)010:320": "rdor dril thabs dang shes rab brda //",
    "NK080(wu)010:321": "rin chen bdun ni 'di lta ste //",
    "NK080(wu)010:322": "dbang ni 'khor lo rin chen dang //",
    "NK080(wu)010:323": "lha mo btsun mo rin chen dang //",
    "NK080(wu)010:324": "sgo ba dmag dpon tshul dgu dang //",
    "NK080(wu)010:325": "mngon shes blon po bya ra ba //",
    "NK080(wu)010:326": "stobs bcu glang po rin po che //",
    "NK080(wu)010:327": "rdzu 'phrul ri dwags rta yi tshul //",
    "NK080(wu)010:328": "yid bzhin nor bu rin chen no //",
    "NK080(wu)010:329": "rdzas brgyad la ni 'di lta ste //",
    "NK080(wu)010:330": "bdud 'joms mi nus rgyal mtshan dang //",
    "NK080(wu)010:331": "thugs rje'i gdugs dang dpal be'u thugs //",
    "NK080(wu)010:332": "bdud rtsi'i bum pa mi bsnyel nya //",
    "NK080(wu)010:333": "chos kyi dung dang dgos 'dod 'byung //",
    "NK080(wu)010:334": "sku lnga bgrod pa'i 'khor lo 'o //",
    "NK080(wu)010:335": "sgo khang nang gi rgyan dgu ni //",
    "NK080(wu)010:336": "rmang na nyon mongs zil gyis gnon //",
    "NK080(wu)010:337": "glang dang seng ge ngang pa yang //",
    "NK080(wu)010:338": "stobs dang mi 'jigs tshad med de //",
    "NK080(wu)010:339": "s+aa la'i shing gi tshal yin no //",
    "NK080(wu)010:340": "bar na las rnams so sor 'byed //",
    "NK080(wu)010:341": "ri dwags mi dang srang khram dang //",
    "NK080(wu)010:342": "g.yo dang 'byed dang btab pa ste //",
    "NK080(wu)010:343": "blon po rin po che bzhin no //",
    "NK080(wu)010:344": "steng na sdug bsngal dang du len //",
    "NK080(wu)010:345": "klu dang chu srin ga ru da //",
    "NK080(wu)010:346": "ye shes thugs rje phrin las te //",
    "NK080(wu)010:347": "khyung gis klu rgyal blangs pa bzhin //",
    "NK080(wu)010:348": "dbang gi rtags bcu 'di lta ste //",
    "NK080(wu)010:349": "dbu rgyan cod pan phreng ba dang //",
    "NK080(wu)010:350": "go cha rgyal mtshan phyag rgya dang //",
    "NK080(wu)010:351": "gdugs dang bum pa bza' btung dang //",
    "NK080(wu)010:352": "snying po lnga ni ye shes dang //",
    "NK080(wu)010:353": "chos mos rdzu 'phrul smon lam dang //",
    "NK080(wu)010:354": "skye las tshe dang longs spyod dang //",
    "NK080(wu)010:355": "sems la dbang ba go rim bzhin //",
    "NK080(wu)010:356": "gdan gyi don rtags mi 'jigs stobs //",
    "NK080(wu)010:357": "rdzu 'phrul dbang dang las kyi khri //",
    "NK080(wu)010:358": "thabs dang shes rab skyon bral dang //",
    "NK080(wu)010:359": "dgos 'dod tshul du mtshan pa'o //",
    "NK080(wu)010:360": "brtan pa lha yi don rtags ni //",
    "NK080(wu)010:361": "lha dang lha mor bstan pa yang //",
    "NK080(wu)010:362": "gzhi ni gzung dang 'dzin pa ste //",
    "NK080(wu)010:363": "lam ni thabs dang shes rab yin //",
    "NK080(wu)010:364": "'bras bu dbyings dang ye shes po //",
    "NK080(wu)010:365": "sku dang sku mdog phyag rgya dang //",
    "NK080(wu)010:366": "phyag mtshan bzhugs stabs tshul dgu dang //",
    "NK080(wu)010:367": "rgyan chas 'od kyi rnam grangs ni //",
    "NK080(wu)010:368": "grub pa rtags kyi phyag rgya dang //",
    "NK080(wu)010:369": "mtshon pa thabs kyi phyag rgya dang //",
    "NK080(wu)010:370": "mdzad pa las kyi phyag rgyar sbyor //",
    "NK080(wu)010:371": "de yang rgyud rgyal ma lus kyi //",
    "NK080(wu)010:372": "dgongs pa mdor ni bsdus pa yin //",
    "NK080(wu)010:373": "mtshan dang dpe byad 'od dang gsum //",
    "NK080(wu)010:374": "bsod nams rdzogs shing yon tan mtshon //",
    "NK080(wu)010:375": "sems can don rnams mdzad pa ste //",
    "NK080(wu)010:376": "rgyas par mdo sde'i dgongs pa bzhin //",
    "NK080(wu)010:377": "don rtags rnams kyi chos mthun ni //",
    "NK080(wu)010:378": "gzhung 'dir de ltar sbyar mod kyi //",
    "NK080(wu)010:379": "gzhan du chos mthun mtha' yas pa //",
    "NK080(wu)010:380": "rgyud dang rtog pa rnams las 'byung //",
    "NK080(wu)010:381": "dkyil 'khor dbang dang dam tshig gsum //",
    "NK080(wu)010:382": "rgyud rnams kun gyi srog shing yin //",
    "NK080(wu)010:383": "rnal 'byor gsang sgor zhugs rnams kyis //",
    "NK080(wu)010:384": "gces pa'i yid kyis gzhung 'dir spyod //",
    "NK080(wu)010:385": "dkyil 'khor don bsdus rgyud kyi man ngag 'dir //",
    "NK080(wu)010:386": "nongs pa srid na lha la bzod par gsol //",
    "NK080(wu)010:387": "'di brtsams dge bas sems can ma lus kun //",
    "NK080(wu)010:388": "dkyil 'khor gsum gyi klong du gnas gyur cig //dkyil",
    "NK080(wu)010:389": "'khor gyi chos don mdor bsdus pa zhes bya ba",
    "NK080(wu)010:390": "slob dpon sangs rgyas gsang bas mdzad pa rdzogs so",
    "NK080(wu)010:391": "// rgya gar gyi mkhan po bu d+ha gu h+ya p+aa das //",
    "NK080(wu)010:392": "bod kyi lo ts+aa ba dbas many+dzu sh+r+ai dang //",
    "NK080(wu)010:393": "bran kha mu khen+de rak+sh+ri ta gnyis la brdzangs pa //",
    "NK080(wu)010:394": "ska ba dpal brtsegs kyis bsgyur ba'o //"
}
{
    "T05TD3988E:63b-0": "@63b # // rgya gar skad du /",
    "T05TD3988E:63b-1": "ae ka g'a th'a bh'a sh'am /",
    "T05TD3988E:63b-2": "bod skad du /",
    "T05TD3988E:63b-3": "tshigs su bcad pa gcig pa'i bshad pa ;",
    "T05TD3988E:63b-4": "thams cad mkhyen pa la phyag 'tshal lo //",
    "T05TD3988E:63b-5": "skyes bu khyu mchog chen po khyod 'dra'i dge sbyong chen po lha yul sa la'ang med //",
    "T05TD3988E:63b-6": "'jig rten 'di na'ang yod pa ma yin rnam thos bu yi gnas na'ang yod ma yin //",
    "T05TD3988E:63b-7": "lha yi pho brang gnas mchog dag na'ang med la phyogs dang phyogs mtshams dag na'ang med //",
    "T05TD3988E:63b-8": "ri dang nags su bcas pa'i sa steng rgyas pa kun tu bskor kyang ga la yod //",
    "T05TD3988E:63b-9": "ces pa'i tshigs su bcad pa'o //",
    "T05TD3988E:64a-0": "tshigs su bcad pa 'dis ni ci rigs par so sor ma nges pa'i gnas kyi khyad par gyi bdag por gyur pa skyes bu khyu mchog tu 'dod pa dag las khyad par du bya ba'i phyir bcom ldan 'das sh'akya thub pa @64a * //",
    "T05TD3988E:64a-1": "byang chub sems dpar gyur pas nyin zhag bdun du rnam pa rjes su dran pa dang 'bad pas brtson 'grus kyi pha rol tu phyin pa 'grub pa'i rang bzhin can yin te /",
    "T05TD3988E:64a-2": "bcom ldan 'das skar rgyal gyi yon tan phun sum tshogs pa thams cad brjod pas thun mong ma yin pa'i phun sum tshogs pa brjod par mngon no //",
    "T05TD3988E:64a-3": "de la so sor nges pa'i gnas kyi khyad par gyi bdag nyid du gyur pa ni /",
    "T05TD3988E:64a-4": "'jig rten gyi nang na khyad du 'phags par 'dod pa lha'i yul na tshangs pa dang /",
    "T05TD3988E:64a-5": "mtshe ma dang /",
    "T05TD3988E:64a-6": "dga' ldan dang /",
    "T05TD3988E:64a-7": "'phrul dga' dang /",
    "T05TD3988E:64a-8": "gzhan 'phrul dbang byed do //",
    "T05TD3988E:64a-9": "sa dang 'brel pa'i phyir sa la ste /",
    "T05TD3988E:64a-10": "ri rab kyi rtse mo brgya byin gyi'o //",
    "T05TD3988E:64a-11": "de nyid kyi phyogs gcig lta ste /",
    "T05TD3988E:64a-12": "de bas na gnas mchog ces bya ba gsungs so //",
    "T05TD3988E:64a-13": "bang rim bzhi'i byang phyogs kyi ngos na ni rnam thos kyi bu'o //",
    "T05TD3988E:64a-14": "phyogs na zhes bya ba ni rnam thos sras dang /",
    "T05TD3988E:64a-15": "mig mi bzang dang /",
    "T05TD3988E:64a-16": "'phags skyes po dang /",
    "T05TD3988E:64a-17": "yul 'khor srung gi'o //",
    "T05TD3988E:64a-18": "phyogs mtshams ni ri rab kyi steng khang pa brtsegs pa bzhi ni lag na rdo rje dbang byed pa yin te /",
    "T05TD3988E:64a-19": "de dag ni snying rje dang spangs pa dang ye shes dang bral ba yin la /",
    "T05TD3988E:64a-20": "bcom ldan 'das ni de dag rnyed pa'i dge ba'i 'bras bus rnam pa thams cad du 'dra ba ma yin na /",
    "T05TD3988E:64a-21": "khyad par du lhag pa lta ga la lags /",
    "T05TD3988E:64a-22": "ma nges pa'i gnas kyi khyad par gyi bdag por gyur pa dag ni skyes bu'i mchog tu 'dod pa yin te /",
    "T05TD3988E:64a-23": "'jig rten 'di na skem byed dang dbang phyug dang skyes bu la sogs pa'o //",
    "T05TD3988E:64a-24": "de dag kyang nyon mongs pa dang sdug bsngal dang ldan pas lus dang sems rab tu zhi ba ma yin te /",
    "T05TD3988E:64a-25": "de dag nyan thos dang 'dra ba'ang ma yin na bcom ldan 'das dang lta smos kyang ci dgos /",
    "T05TD3988E:64a-26": "skye bo mang po dang /",
    "T05TD3988E:64a-27": "lo tog phun sum tshogs pa dang /",
    "T05TD3988E:64a-28": "yon tan thun mong ma yin pas rnam par brgyan pa'i sangs rgyas dang /",
    "T05TD3988E:64a-29": "sangs ma rgyas pa ni skyes bu gtso bor bkur ba ni bram ze dang /",
    "T05TD3988E:64a-30": "rgyal po dag ste /",
    "T05TD3988E:64a-31": "de dag kyang bsam pa dang sbyor ba ngan pas nyan thos dang 'dra ba'ang ma yin no //",
    "T05TD3988E:64a-32": "gang dag spyir rnam par grol ba thob pa rang sangs rgyas dang /",
    "T05TD3988E:64a-33": "nyan thos dang /",
    "T05TD3988E:64a-34": "bla gab med pa dang /",
    "T05TD3988E:64a-35": "dur khrod dang /",
    "T05TD3988E:64a-36": "tshal gyi nang na gnas pa de bzhin gshegs pas bsngags pa'i bdag nyid chen po bstan pa dang /",
    "T05TD3988E:64b-0": "kun brjod pa @64b dang ;",
    "T05TD3988E:64b-1": "rjes su bstan pa'i cho 'phrul gyis sems can thams cad kyi nyon mongs pa skyob par mi nus pa dang /",
    "T05TD3988E:64b-2": "dge sbyong chen por 'dod pa ser skya dang 'ug pa la sogs pa de dag kyang ye shes dang thugs rje'i khyad par dang bral ba'i phyir bcom ldan 'das dang 'dra ba ma yin te /",
    "T05TD3988E:64b-3": "de nyid kyi phyir khyod kyi sangs rgyas chos ni mtshungs med pas //",
    "T05TD3988E:64b-4": "khyad par 'phags pa khyad par chen pos 'phags //",
    "T05TD3988E:64b-5": "zhes bshad do //",
    "T05TD3988E:64b-6": "rnam pa gcig tu na bcom ldan 'das kyi yon tan bstan pa dang bshad pa dag gis ci rigs par sems can thams cad kyi bla ma nyid du bstan te /",
    "T05TD3988E:64b-7": "skyes bu khyu mchog chen po khyod 'dra'i dge sbyong chen po gzhan dag lha yul sa la'ang med //",
    "T05TD3988E:64b-8": "ces bya ba ni bstan pa'o //",
    "T05TD3988E:64b-9": "lhag ma ni de gnyis kyi so so'i bshad pa ste /",
    "T05TD3988E:64b-10": "'jig rten 'di na'ang yod pa ma yin zhes bya ba ni sa la'o //",
    "T05TD3988E:64b-11": "rnam thos bu yi gnas na'ang yod ma yin //",
    "T05TD3988E:64b-12": "lha yi pho brang gnas mchog dag na'ang med //",
    "T05TD3988E:64b-13": "ces pa ni lha'i yul na'o //",
    "T05TD3988E:64b-14": "phyogs dang phyogs mtshams dag na'ang med pa ni sa'i steng na ste /",
    "T05TD3988E:64b-15": "phyogs ni gling bzhi pa rnams so //",
    "T05TD3988E:64b-16": "phyogs mtshams ni bar gyi gling brgyad do //",
    "T05TD3988E:64b-17": "ri dang nags su bcas pa'i sa steng rgyas par kun tu bskor kyang zhes bya ba ni ri gnya' shing 'dzin nas bzung ste khor yug chen po'i bar thams cad do //",
    "T05TD3988E:64b-18": "bsdus pa'i don ni tshigs su bcad pa 'dis bcom ldan 'das khams gsum las khyad par du 'phags pa nyid du bstan te /",
    "T05TD3988E:64b-19": "lha yul sa la'ang med ces bya bas ni sa gsum las khyad par du 'phags pa nyid do //",
    "T05TD3988E:64b-20": "gzhan gyis ni 'dod pa'i khams las khyad par du 'phags pa nyid du bstan to //",
    "T05TD3988E:64b-21": "tshigs su bcad pa gcig pa'i bshad pa /",
    "T05TD3988E:64b-22": "bstan bcos tshigs su bcad pa bsdus pa las byung ba /",
    "T05TD3988E:64b-23": "slob dpon dbyig gnyen gyi zhal snga nas mdzad pa rdzogs so /"
}
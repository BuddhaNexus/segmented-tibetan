{
    "NK099(te)012:1": "// rdzogs pa chen po'i man ngag bzhugs /",
    "NK099(te)012:2": "sprul sku'i rin chen kun bzang zhal //",
    "NK099(te)012:3": "mnyam pa rin chen 'gro ba'i mgon //",
    "NK099(te)012:4": "sprul sku rin chen zhig po 'di //",
    "NK099(te)012:5": "zhabs la gus pa'i mgo bos 'dud //",
    "NK099(te)012:6": "bla ma rin po che'i zhal gyi gdams pa rdzogs pa chen po'i man ngag 'di la gsum ste /",
    "NK099(te)012:7": "stong pa brtson du bzung ba dang //",
    "NK099(te)012:8": "rig pa gnad la dbab pa dang //",
    "NK099(te)012:9": "rnam rtog 'phrang nas gdon pa'o //",
    "NK099(te)012:10": "de las dang po stong pa brtson du bzung pa ni /",
    "NK099(te)012:11": "da ltar gyi rnam pa 'di sgyu ma mkhan gyi",
    "NK099(te)012:12": "rta glang ngam gnyid log pa'i rmi lam dang 'dra",
    "NK099(te)012:13": "ste / snang ba bden med gcig tu go dgos pa'o //",
    "NK099(te)012:14": "de yang dper na sgyu ma mkhan gyis shing bu dang rde'u la sngags dang sbyor rtsi btab pas /",
    "NK099(te)012:15": "rta dang glang po med bzhin du snang ste /",
    "NK099(te)012:16": "snang yang don la rang grub pa med do //",
    "NK099(te)012:17": "gnyid log pa'i rmi lam na yang bde sdug ci",
    "NK099(te)012:18": "rmyis kyang don la grub pa med pa bzhin du",
    "NK099(te)012:19": "/ 'di ltar 'di ltar snang ba 'di yang don",
    "NK099(te)012:20": "la grub pa med de shes pa 'khrul ba'i bag",
    "NK099(te)012:21": "chags kyi mthus rgyun brtas pa'o //",
    "NK099(te)012:22": "don la grub pa med par shes pa ni stong pa btson du bzung ba yin no //",
    "NK099(te)012:23": "rigs pas kyang gtan la dbab ste //",
    "NK099(te)012:24": "de la bzhi las /",
    "NK099(te)012:25": "ltos pa'i rigs pa dang /",
    "NK099(te)012:26": "chos nyid kyi rigs pa dang /",
    "NK099(te)012:27": "bya ba byed pa'i rigs pa dang /",
    "NK099(te)012:28": "'thad pa bsgrub pa'i rigs pa'o //",
    "NK099(te)012:29": "de la chos nyid kyi rigs pa ni /",
    "NK099(te)012:30": "brtsigs pa'i mtha' 'jig pa kho rang gi gshis sam chos nyid yin te /",
    "NK099(te)012:31": "de go na yul dang khyim gyis zhen pa grol dgos /",
    "NK099(te)012:32": "bsags pa'i mtha' 'dzad pa /",
    "NK099(te)012:33": "kho rang gi gshis sam chos nyid yin te /",
    "NK099(te)012:34": "de go na nor rdzas kyi zhen pa grol dgos /",
    "NK099(te)012:35": "'dus pa'i mtha' 'bral ba kho rang gi gshis sam chos nyid yin te /",
    "NK099(te)012:36": "de go na nye 'brel gyi zhen pa grol dgos /",
    "NK099(te)012:37": "skyes pa'i mtha' 'chi ba kho rang gi gshis sam chos nyid yin te /",
    "NK099(te)012:38": "de go na rang lus kyi zhen pa grol dgos so //",
    "NK099(te)012:39": "spyir na 'dus byas thams cad mi rtags pa /",
    "NK099(te)012:40": "sgyu ma mkhan gyi rta glang ngam gnyid log pa'i rmi lam dang 'dra ste /",
    "NK099(te)012:41": "bden med du shes pa ni stong pa btson du bzung pa'o //",
    "NK099(te)012:42": "de ltar shes tsam na gtsang sbra can skyugs pa mthong pa'am /",
    "NK099(te)012:43": "khyim mi 'dod kyi bu mo'am skyug nad can la",
    "NK099(te)012:44": "zas stabs pa bzhin du skyug log gis 'gro dgos",
    "NK099(te)012:45": "so // gnyis pa rigs pa gnad la dbab pa la gnyis te /",
    "NK099(te)012:46": "bya ba ma 'gag pa thabs kyi cha dang /",
    "NK099(te)012:47": "byed pa mi dmigs pa shes rab bo //",
    "NK099(te)012:48": "de la thabs ni /",
    "NK099(te)012:49": "phyag 'tshal ba dang bskor ba byed pa dang /",
    "NK099(te)012:50": "chos spyod bcu dge ba bcu bslab pa'i mtha' bcu pha rol du phyin pa bcu las sogs pa'o //",
    "NK099(te)012:51": "shes rab ni /",
    "NK099(te)012:52": "lus ngag yid gsum khong glod la /",
    "NK099(te)012:53": "sngar 'das pa'i rje mi gcod /",
    "NK099(te)012:54": "ma 'ongs pa'i sngun mi bsu /",
    "NK099(te)012:55": "da lta yul lnga'i rjes su mi 'brengs /",
    "NK099(te)012:56": "shes pa rtsi gdab med par gzhag go //",
    "NK099(te)012:57": "a ro'i zhal nas /",
    "NK099(te)012:58": "sngar rjes mi gcod 'das pa'i 'a du shes dor /",
    "NK099(te)012:59": "phyis mdun mi bsu yid kyi 'brel thag gcad /",
    "NK099(te)012:60": "bar pa 'dzin med nam mkha'i ngang la lta /",
    "NK099(te)012:61": "dus gsum gcig tu gzhag pa'i man ngag yin //",
    "NK099(te)012:62": "zhes pa dang /",
    "NK099(te)012:63": "nam mkha' che las /",
    "NK099(te)012:64": "dus gsum gcig ste khyad par med //",
    "NK099(te)012:65": "sngon med phyis med gdod nas 'byung //",
    "NK099(te)012:66": "chos skus khyab pas gcig pa'i phyir //",
    "NK099(te)012:67": "che ba chen po rang bzhin gnas //",
    "NK099(te)012:68": "zhes pas so //",
    "NK099(te)012:69": "de ltar gzhag pas gsal la rtog pa med pa /",
    "NK099(te)012:70": "gsal la 'dzin pa med pa'i shes pa se le sang nge ba de yin no //",
    "NK099(te)012:71": "de dus gsum sangs rgyas kyi dgongs pa yin pas /",
    "NK099(te)012:72": "rnal 'byor pas kyang nyams len bya'o //",
    "NK099(te)012:73": "de yang dper na bya nam mkha' la 'phur ba",
    "NK099(te)012:74": "la gshog pa gnyis dgos pa bzhin du sangs rgya",
    "NK099(te)012:75": "bar byed pa la thabs shes rab zung du 'brel",
    "NK099(te)012:76": "dgos te / nam mkha' che las /",
    "NK099(te)012:77": "shes rab thabs la bsten pas 'grub //",
    "NK099(te)012:78": "zhes thabs shes rab zung 'brel du nyams su blang ngo //",
    "NK099(te)012:79": "gsum pa rnam rtog 'phrang nas gdon pa ni /",
    "NK099(te)012:80": "spyir rnam rtog ni da lta'i sems sa ma zin /",
    "NK099(te)012:81": "mi 'char dgu 'char mi 'gyu dgu 'gyu 'di la zer ba yin te /",
    "NK099(te)012:82": "de nyan thos spong /",
    "NK099(te)012:83": "rang rgyal 'gegs dbu ma sems tsam sbyong /",
    "NK099(te)012:84": "gsang sngags lha dang lha mor bsgyur ba las /",
    "NK099(te)012:85": "de rnams dred mo'i sngos dang 'dra ba'o //",
    "NK099(te)012:86": "rdzogs pa chen po ni de ltar mi byed de /",
    "NK099(te)012:87": "rnam rtog byung ba'i dus nyid na /",
    "NK099(te)012:88": "de nyid rang la bltas pas rang bzhin med par bun gyis 'gro ste /",
    "NK099(te)012:89": "rnam rtog rang bzhin med pa de ka chos nyid yin te /",
    "NK099(te)012:90": "chos nyid gzhan med do //",
    "NK099(te)012:91": "chos nyid med kyis ma lta rnam par rtog pa ltos /",
    "NK099(te)012:92": "rnam rtog mthong ba med na chos nyid de ka yin /",
    "NK099(te)012:93": "zhes gsungs so //",
    "NK099(te)012:94": "rnam rtog spang ba dang dgag mi dgos so //",
    "NK099(te)012:95": "de ni rnam rtog 'phrang nas gdon pa'o //",
    "NK099(te)012:96": "gnas lugs rang gnas mnyam pa nyid //",
    "NK099(te)012:97": "ngo ma shes pas rtog 'khrul bzung //",
    "NK099(te)012:98": "de don mtshon byed bla ma'i gsung //",
    "NK099(te)012:99": "phyi rabs brjed thor bdag gis bkod //",
    "NK099(te)012:100": "sprul sku zhig po'i gsungs sgros /",
    "NK099(te)012:101": "rta jo yes kyis bkod pa'o //"
}
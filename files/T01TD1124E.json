{
    "T01TD1124E:71a-0": "@71a # // rgya gar skad du /",
    "T01TD1124E:71a-1": "k'a ya tra ya sto tra n'a ma sya bi pa ra n'a ma /",
    "T01TD1124E:71a-2": "bod skad du /",
    "T01TD1124E:71a-3": "sku gsum la bstod pa zhes bya ba'i rnam par 'grel pa /",
    "T01TD1124E:71a-4": "'phags pa 'jam dpal gzhon nur gyur pa la phyag 'tshal lo //",
    "T01TD1124E:71a-5": "bdag nyid chen po'i sku gsum gyi //",
    "T01TD1124E:71a-6": "bstod pa klu sgrub kyis mdzad pa //",
    "T01TD1124E:71a-7": "gzhan gyi gsol bas bskul bas na //",
    "T01TD1124E:71a-8": "ji ltar bkod pa rnam par dbye //",
    "T01TD1124E:71a-9": "de la /",
    "T01TD1124E:71a-10": "gcig min du ma ma yin zhes bya ba la sogs pa'i tshigs su bcad pa gsum gyis brjod par bya ba dang /",
    "T01TD1124E:71a-11": "dgos pa dang /",
    "T01TD1124E:71a-12": "'brel pa dang /",
    "T01TD1124E:71a-13": "dgos pa'i yang dgos pa brjod par bya ste /",
    "T01TD1124E:71a-14": "gang gi phyir brjod pa dang /",
    "T01TD1124E:71a-15": "dgos pa dang /",
    "T01TD1124E:71a-16": "'brel ba med pa dag la ni so sor rtog pa sngon du gtong ba dag len par mi 'gyur ro //",
    "T01TD1124E:71a-17": "de'i phyir 'dir ci zhig 'chad par 'gyur zhes 'di la yang dag par rmongs pa dag dran pa 'jug par bya ba'i phyir brjod par bya ba bshad do //",
    "T01TD1124E:71a-18": "bshad pa don med par rtog pa dag nges par 'jug par bya ba'i phyir dgos pa bstan to //",
    "T01TD1124E:71a-19": "thabs med par dogs pa bsal ba'i phyir 'brel ba bshad de /",
    "T01TD1124E:71a-20": "gzhan du na thabs med pa dag la ji ltar 'jug par 'gyur //",
    "T01TD1124E:71a-21": "de la 'dir sku gsum ni brjod par bya ba'o //",
    "T01TD1124E:71a-22": "de'i rang gi ngo bo nyid bshad pa ni dgos pa ste /",
    "T01TD1124E:71a-23": "de'i rang gi ngo bo nyid bshad pa'i phyir tshigs su bcad pa 'di byas so //",
    "T01TD1124E:71a-24": "de bas na dgos pa dang tshigs su bcad pa dag rjod pa dang brjod par bya ba'i mtshan nyid du 'brel pa'am /",
    "T01TD1124E:71a-25": "tshig dang tshig can 'brel pa'am /",
    "T01TD1124E:71a-26": "thabs dang thabs las byung ba'i mtshan nyid du 'brel pa'am /",
    "T01TD1124E:71a-27": "sgrub pa dang bsgrub par bya ba'i mtshan nyid du 'brel ba'am /",
    "T01TD1124E:71b-0": "bya ba dang byed pa'i mtshan @71b nyid du 'brel ba ni 'brel ba'o //",
    "T01TD1124E:71b-1": "de nas 'bad pa dang rtsol pa'i brtson 'grus dang ldan par rang nyid kyis sku gsum gyi don dang bya ba mthar phyin pa ni dgos pa'i yang dgos pa yin par shes par bya ste /",
    "T01TD1124E:71b-2": "'di ni re zhig don gyi spyi yin no //",
    "T01TD1124E:71b-3": "da ni yan lag gi don brjod par bya ste /",
    "T01TD1124E:71b-4": "gcig min du ma ma yin zhes bya ba la sogs pa la /",
    "T01TD1124E:71b-5": "gcig dang du ma ni gcig dang du ma ste /",
    "T01TD1124E:71b-6": "gnyis ni gnyis med pa nyid do //",
    "T01TD1124E:71b-7": "du ma ni mang po nyid de /",
    "T01TD1124E:71b-8": "gcig dang du mar ma gyur pa'i chos kyi sku gang yin pa de la bdag phyag 'tshal lo zhes bya ba'i tha tshig go //",
    "T01TD1124E:71b-9": "ci'i phyir gcig kyang ma yin la du ma yang ma yin zhe na /",
    "T01TD1124E:71b-10": "de'i phyir gzod ma nas ma skyes pa'o zhes 'byung bas na gang thog ma nyid nas ma skyes pa de la gcig dang du ma'i gnas skabs su bya bar mi nus te /",
    "T01TD1124E:71b-11": "nam mkha' ltar yongs su chad pa med pa'i ngo bo nyid do //",
    "T01TD1124E:71b-12": "chos thams cad kyang de bzhin las byung bas na /",
    "T01TD1124E:71b-13": "de'i phyir gang zhig gang las byung bar gyur pa ste /",
    "T01TD1124E:71b-14": "gang gis sna tshogs pa'i gzugs su gyur pa de ma mthong ste /",
    "T01TD1124E:71b-15": "s'a lu la sogs pa'i sa bon las ni s'a lu'i 'bras bu'o //",
    "T01TD1124E:71b-16": "de bzhin du stong pa nyid las gang zhig 'byung bar 'gyur ba ni rtag pa ngang chad par mi 'gyur te /",
    "T01TD1124E:71b-17": "gang gi phyir kun du rtog pa ma lus pa dang bral ba'i rgyal ba thams cad kyis kyang stong zhing sgyu ma dang 'dra bar gzigs so //",
    "T01TD1124E:71b-18": "gzhan yang khyad par du bya ba'i phyir bdag dang gzhan la phan pa phun sum tshogs chen gzhir gyur pa zhes bya ba smos te /",
    "T01TD1124E:71b-19": "bdag dang gzhan ni bdag dang gzhan te /",
    "T01TD1124E:71b-20": "de dag la phan pa phun sum tshogs pa'i gzhir gyur pa ni mngon par mtho ba dang /",
    "T01TD1124E:71b-21": "nges par legs pa'i mtshan nyid can gyi phun sum tshogs pa chen po'i gzhir gyur pa zhes bya ba'i don to //",
    "T01TD1124E:71b-22": "gang gi phyir chos kyi dbyings gcig dang du ma dang bral ba'i ngo bo thog ma dang tha ma med pa stong pa nyid du bshad na /",
    "T01TD1124E:71b-23": "ji ltar na bdag dang gzhan la phan pa phun sum tshogs pa chen po'i gzhir phyur pa yin zhe na /",
    "T01TD1124E:71b-24": "nyes pa med de /",
    "T01TD1124E:71b-25": "'di ltar ma rig pa'i bag chags kyi stobs kyis snod dang bcud kyi tshul du gnas pa ltar bdag dang gzhan la phan pa phun sum tshogs pa chen po'i gzhir gyur pa yin te /",
    "T01TD1124E:71b-26": "rmi lam la sogs pa'i shes pa bzhin no //",
    "T01TD1124E:72a-0": "gal te ma @72a * //",
    "T01TD1124E:72a-1": "rig pa'i bag chags dang chos kyi dbyings thog ma dang tha ma med pa'i ngo bo de yang ma rig pa'i bag chags su gyur pa ni gla rtsi la sogs pas bsgos pa bzhin te /",
    "T01TD1124E:72a-2": "dngos po rnams kyi chos nyid ni de lta bu'o //",
    "T01TD1124E:72a-3": "de bas na bdag dang gzhan la phan pa phun sum tshogs pa'i gzhir gyur pa yin no //",
    "T01TD1124E:72a-4": "gzhan yang dge ba'i bshes gnyen dang phrad cing lam bzang po rnyed pas ma rig pa'i bag chags glo bur ba ring du byas shing yongs su dag par gyur pa ni gser dang zangs kyi dri ma dang bral ba bzhin te /",
    "T01TD1124E:72a-5": "'di la yon tan dang nyes pa len cing spong ba yod pa yin no //",
    "T01TD1124E:72a-6": "de ci'i phyir zhe na /",
    "T01TD1124E:72a-7": "yang dag pa'i don rtogs pa kho na tsam du zad de /",
    "T01TD1124E:72a-8": "de'i phyir /",
    "T01TD1124E:72a-9": "'di la bsal bya ci yang med //",
    "T01TD1124E:72a-10": "gzhal bar bya ba gang yang med //",
    "T01TD1124E:72a-11": "yang dag nyid la yang dag lta //",
    "T01TD1124E:72a-12": "yang dag mthong na rnam par grol //",
    "T01TD1124E:72a-13": "zhes gsungs pa gang 'di ltar rkyen dang ldan pa ni kun nas nyon mongs par thal bar 'gyur gyi ma skyes pa skye bar ni ma mthong ngo //",
    "T01TD1124E:72a-14": "skyes pa 'gag pa dag las kyang cung zad skye ba med de /",
    "T01TD1124E:72a-15": "mya ngan las 'das pa ni mar me dang mtshungs so //",
    "T01TD1124E:72a-16": "gzhan yang khyad par du bya ba'i phyir /",
    "T01TD1124E:72a-17": "dngos min dngos po med ma yin //",
    "T01TD1124E:72a-18": "zhes bya ba smos te /",
    "T01TD1124E:72a-19": "dngos po ni gzugs su yod pa'o //",
    "T01TD1124E:72a-20": "de med par gyur pa ni dngos po med pa ste /",
    "T01TD1124E:72a-21": "gnyi ga las ldog par 'gyur bas na /",
    "T01TD1124E:72a-22": "dngos min dngos po yod pa ma yin //",
    "T01TD1124E:72a-23": "zhes bya ba ste yod pa dang med pa dang dbus las 'das par gyur pa'o //",
    "T01TD1124E:72a-24": "de nyid kyis nam mkha' ltar ro gcig pa ste /",
    "T01TD1124E:72a-25": "nam mkha' ltar zhes bya ba ni nam mkha' dang 'dra bar ro gcig cing mnyam pa'i rang bzhin du gang gyur pa de ni nam mkha' ltar ro gcig ces bya'o //",
    "T01TD1124E:72a-26": "de nyid kyis na rtogs par dka' ba'i rang bzhin can te /",
    "T01TD1124E:72a-27": "dngos po dang dngos po med pa gnyi ga dang gzhan las btsal ba dang bral ba nyid do //",
    "T01TD1124E:72a-28": "de bas na gos pa med pa ste /",
    "T01TD1124E:72a-29": "'dod chags la sogs pa'i nyes pa'i dri ma dang bral ba nyid do //",
    "T01TD1124E:72a-30": "de nyid kyis na mi 'gyur ba ste rang gi ngo bo nyid la mi 'pho ba'o //",
    "T01TD1124E:72a-31": "zhi ba ni nyon mongs pa thams cad zhi bar gyur ba'o //",
    "T01TD1124E:72a-32": "mi mnyam pa ni mtshungs pa med pa'o //",
    "T01TD1124E:72a-33": "mnyam pa ni chos thams cad kyi gzhir mtshungs par gyur ba'o //",
    "T01TD1124E:72b-0": "khyab @72b pa can ni thams cad du song bar gyur ba'o //",
    "T01TD1124E:72b-1": "spros pa med pa ni spros pa thams cad dang bral bar gyur ba'o //",
    "T01TD1124E:72b-2": "khyad par du bya ba gzhan yang so so rang rig ces bya ba ste /",
    "T01TD1124E:72b-3": "sems can rnams kyi so so rang gis rig par gyur pa gzhon nu ma'i bde ba dris pa bzhin no //",
    "T01TD1124E:72b-4": "dpe med pa ni dpe las 'das par gyur pa ste /",
    "T01TD1124E:72b-5": "de skad du yang //",
    "T01TD1124E:72b-6": "mtshungs pa 'ga' yang yod min te //",
    "T01TD1124E:72b-7": "tshig lam pa yang gang zhig yod //",
    "T01TD1124E:72b-8": "cung zad nye ba'am ring pa ni //",
    "T01TD1124E:72b-9": "'ga' yang yod pa ma yin no //",
    "T01TD1124E:72b-10": "'dren pa mnyam pa med gyur pa //",
    "T01TD1124E:72b-11": "de la dper bya gang zhig gzhal //",
    "T01TD1124E:72b-12": "skabs 'byed gzhi dang bral ba yi //",
    "T01TD1124E:72b-13": "mnyam med khyod la phyag 'tshal lo //",
    "T01TD1124E:72b-14": "zhes bshad pas so //",
    "T01TD1124E:72b-15": "de lta bu'i chos kyi sku ste chos kyi lus de la bdag phyag 'tshal lo //",
    "T01TD1124E:72b-16": "ji lta bu su la zhe na /",
    "T01TD1124E:72b-17": "rgyal ba rnams te shes bya ma lus pa thugs su chud pas thugs byin gyis brlabs pa la lus dang yid kyis phyag 'tshal lo zhes bya ba'i don to //",
    "T01TD1124E:72b-18": "rang gi 'byor ba ni khams gsum pa thams cad kyi dbang phyug chen po'i mtshan nyid do //",
    "T01TD1124E:72b-19": "khyad par ji lta bu zhe na /",
    "T01TD1124E:72b-20": "'jig rten las 'das pa ste 'jig rten las rgal ba'o //",
    "T01TD1124E:72b-21": "bsam gyis mi khyab pa ni sems kyi yul las ring du gyur ba'o //",
    "T01TD1124E:72b-22": "legs mdzad brgya yi 'bras bu zhes bya ba ni sbyin pa la sogs pa pha rol tu phyin pa rnams yun ring por nye bar bsags pa las skyes pa'o //",
    "T01TD1124E:72b-23": "gang gi zhe na /",
    "T01TD1124E:72b-24": "blo can rnams kyi ste /",
    "T01TD1124E:72b-25": "byams pa dang /",
    "T01TD1124E:72b-26": "mthong ba don yod dang /",
    "T01TD1124E:72b-27": "ngan song thams cad spong ba dang /",
    "T01TD1124E:72b-28": "mya ngan thams cad nges par 'joms pa'i blo gros la sogs pa'o //",
    "T01TD1124E:72b-29": "ci'i phyir zhe na /",
    "T01TD1124E:72b-30": "dga' ba bskyed pa'i phyir te rab tu mgu ba'i rgyur ro //",
    "T01TD1124E:72b-31": "'khor ni byang chub sems dpa'i tshogs te de rnams kyi nang du'o //",
    "T01TD1124E:72b-32": "sna tshogs pa ni rnam pa du ma'o //",
    "T01TD1124E:72b-33": "rgyas par ston par mdzad pa zhes bya'o //",
    "T01TD1124E:72b-34": "sems can mos pa sna tshogs pa dag gi bsam pa'i khyad par gyi dbang du mdzad nas bye brag du mar 'chad par mdzad pa'o //",
    "T01TD1124E:72b-35": "rtag tu dam pa'i chos kyi sgra skad rgya chen 'jig rten kun du 'phro bar mdzad pa po //",
    "T01TD1124E:72b-36": "zhes bya ba ni shin tu rgya che ba'i dam pa'i chos kyi gsung ngo //",
    "T01TD1124E:72b-37": "thams cad du 'jug pas na rgya che ba'o //",
    "T01TD1124E:73a-0": "de nyid kyis na de rgyun mi 'chad par spro bas na shin tu mang zhing rgya che @73a * //",
    "T01TD1124E:73a-1": "ba la sogs pa'i dam pa'i chos ston cing gsung bar 'gyur ba de la de skad ces bya'o //",
    "T01TD1124E:73a-2": "sangs rgyas zhes bya ba ni chos kyi de kho na nyid ji lta ba bzhin du brnyes shing thugs su chud pa'o //",
    "T01TD1124E:73a-3": "longs spyod rdzogs sku zhes bya ba ni rdzogs par longs spyod pa'i sku ste /",
    "T01TD1124E:73a-4": "sa bcu'i dbang phyug gi byang chub sems dpa' rnams la rnam pa sna tshogs pa'i chos ston pa la sogs pas longs spyod par mdzad pa'o //",
    "T01TD1124E:73a-5": "de'i phyir khyad par gzhan yang chos kyi rgyal srid chen po la bzhugs pa gang yin zhes bya ba smos te /",
    "T01TD1124E:73a-6": "chos kyi srid kyang yin la chen po yang yin pas na chos kyi rgyal srid chen po ste khams gsum pa thams cad kyi bdag po'o //",
    "T01TD1124E:73a-7": "de la gnas pa'i sku gang yin pa de la de skad ces bya'o //",
    "T01TD1124E:73a-8": "de ltar tshigs su bcad pa gnyis kyis sku rnam pa gnyis po'i rang gi ngo bo nye bar bstan nas /",
    "T01TD1124E:73a-9": "sprul pa'i sku'i ngo bo bstan pa'i phyir /",
    "T01TD1124E:73a-10": "sems can rnams ni smin par mdzad phyir la la dag tu me 'bar bzhin du gang snang zhing //",
    "T01TD1124E:73a-11": "zhes bya ba la sogs pa smos te /",
    "T01TD1124E:73a-12": "sems can rnams ni srog chags rnams so //",
    "T01TD1124E:73a-13": "ci'i phyir zhe na /",
    "T01TD1124E:73a-14": "smin par mdzad pa'i phyir te yongs su smin pa'i don du'o //",
    "T01TD1124E:73a-15": "gang gis dus la la dag tu me dang 'dra zhing byin za bzhin du kun nas 'bar bar snang zhing 'od dang ldan pas rab tu 'bar bar snang ba'o //",
    "T01TD1124E:73a-16": "gnas gang du snang zhe na /",
    "T01TD1124E:73a-17": "smras pa /",
    "T01TD1124E:73a-18": "rdzogs par byang chub ces pa ste /",
    "T01TD1124E:73a-19": "byang chub pa nyid du'o //",
    "T01TD1124E:73a-20": "chos kyi 'khor lo ni p'a r'a na s'ir drang srong smra ba ri dags kyi nags su'o //",
    "T01TD1124E:73a-21": "rab tu zhi bar gang snang la //",
    "T01TD1124E:73a-22": "zhes pa ni gyad kyi nye 'khor shing s'a la zung gi tshal du yongs su mya ngan las 'das pa chen po ston pa'o //",
    "T01TD1124E:73a-23": "khyad par ci zhig ce na /",
    "T01TD1124E:73a-24": "sna tshogs thabs tshul rnams kyis zhes bya ba ste /",
    "T01TD1124E:73a-25": "sangs rgyas dang /",
    "T01TD1124E:73a-26": "rang sangs rgyas dang /",
    "T01TD1124E:73a-27": "nyan thos dang /",
    "T01TD1124E:73a-28": "byang chub sems dpa' dang /",
    "T01TD1124E:73a-29": "tshangs pa dang /",
    "T01TD1124E:73a-30": "brgya byin dang /",
    "T01TD1124E:73a-31": "dbang phyug chen po la sogs pa rnam pa sna tshogs pa'i bdag nyid du ston pa'o //",
    "T01TD1124E:73a-32": "bye brag ji lta bu zhe na /",
    "T01TD1124E:73a-33": "rnam pa du mar 'jug cing zhes pa ste /",
    "T01TD1124E:73a-34": "gdul bya sna tshogs pa rnam pa du ma'i rjes su 'jug par mdzad pa'o //",
    "T01TD1124E:73a-35": "khyad par ci zhig ce na /",
    "T01TD1124E:73a-36": "srid pa gsum gyi 'jigs sel zhes bya ba ste /",
    "T01TD1124E:73b-0": "'dod pa @73b dang gzugs dang gzugs med pa ste srid pa gsum gyi sems can rnams kyi skye ba la sogs pa'i nyes pa ring du mdzad pa ni 'jigs pa sel ba'o //",
    "T01TD1124E:73b-1": "gzhan yang khyad par du bya ba'i phyir phyogs bcur chub mdzad thub pa rnams kyi sprul sku don chen zhes bya ste /",
    "T01TD1124E:73b-2": "phyogs bcur chub par mdzad pa ni phyogs bcu po rnams su rjes su khyab pa'o //",
    "T01TD1124E:73b-3": "thub pa ni sku dang gsung thub pa dang ldan pas na thub pa ste sangs rgyas bcom ldan 'das so //",
    "T01TD1124E:73b-4": "don chen ni mngon par mtho ba dang nges par legs pa'i 'bras bu stsol ba'am thob par mdzad pa ste /",
    "T01TD1124E:73b-5": "de lta bu'i sprul ba'i sku gang yin pa de la phyag 'tshal lo zhes slob dpon klu sgrub kyis gsungs pa yin no //",
    "T01TD1124E:73b-6": "de ni 'di skad du ston par 'gyur te /",
    "T01TD1124E:73b-7": "gang gis bdag nyid kyis bsod nams dang ye shes kyi tshogs yongs su rdzogs par mdzad nas /",
    "T01TD1124E:73b-8": "gnas kyi mchog dga' ldan gyi gzhal yas khang na bzhugs pa byang chub sems dpa' dam pa tog dkar pos thugs kyi rang bzhin gyis byams pa dang /",
    "T01TD1124E:73b-9": "snying rje dang /",
    "T01TD1124E:73b-10": "dga' ba dang /",
    "T01TD1124E:73b-11": "btang snyoms dang /",
    "T01TD1124E:73b-12": "bsam gtan bzhi bsgoms pa'i rim gyis rnal 'byor chen po'i gnas 'og min du mngon par byang chub pa rnam pa lnga'i rim pas yang dag par sangs rgyas so //",
    "T01TD1124E:73b-13": "de nas sprul pa'i skus de bzhin gshegs pa thams cad longs spyod rdzogs pa'i skus bzhugs pa dang /",
    "T01TD1124E:73b-14": "ri rab chen po'i steng du rdo rje nor bu rin po che'i gzhal yas khang gi rtse mor gshegs te /",
    "T01TD1124E:73b-15": "dkyil 'khor rnam pa bzhir mngon par sprul bar mdzad nas /",
    "T01TD1124E:73b-16": "slar yang dga' ldan gyi gnas mchog tu bzhugs pa'i dam pa tog dkar po dang gcig tu gyur nas lhums su 'jug pa dang /",
    "T01TD1124E:73b-17": "bltams pa dang /",
    "T01TD1124E:73b-18": "btsun mo'i nang na rol pa mdzad par bstan pa dang /",
    "T01TD1124E:73b-19": "mtshan mo mngon par byung ba dang /",
    "T01TD1124E:73b-20": "dka' ba mdzad pa dang /",
    "T01TD1124E:73b-21": "byang chub kyi snying por gshegs pa dang ;",
    "T01TD1124E:73b-22": "bdud btul ba dang /",
    "T01TD1124E:73b-23": "mngon par byang chub pa dang /",
    "T01TD1124E:73b-24": "chos kyi 'khor lo bskor ba nas ji srid du yongs su mya ngan las 'das pa chen po'i bar gyis 'gro ba ma lus pa'i don mdzad par rab tu ston pa'i sprul pa'i sku la bdag lus dang ngag dang yid kyis phyag 'tshal lo zhes bya ba'i don to //",
    "T01TD1124E:74a-0": "@74a * // de nyid kyi phyir na /",
    "T01TD1124E:74a-1": "'og min gnas ni nyams dga' bar //",
    "T01TD1124E:74a-2": "gtsang ma'i gnas kyi steng bzhugs te //",
    "T01TD1124E:74a-3": "yang dag sangs rgyas der sangs rgyas //",
    "T01TD1124E:74a-4": "sprul pa dag ni 'dir sangs rgyas //",
    "T01TD1124E:74a-5": "zhes bya ba gsungs pas so //",
    "T01TD1124E:74a-6": "de ltar tshigs su bcad pa gsum gyis sku gsum bstan nas /",
    "T01TD1124E:74a-7": "gzhan yang smon lam byed par 'dod pa'i phyir sems can don gcig rgyun du mdzad cing zhes bya ba la sogs pa smos te /",
    "T01TD1124E:74a-8": "sems can gyi don ni srog chags rnams kyi 'dod pa'i don rab tu sgrub ces bya ba'i don yin pas na /",
    "T01TD1124E:74a-9": "'gro ba'i don gcig rgyun du mdzad pa gang yin pa de ni sems can gyi don gcig rgyun du mdzad pa ste /",
    "T01TD1124E:74a-10": "de lta bu'i sems can gyi don mdzad pa de la phyag byas pas zhes bya bar sbyar ro //",
    "T01TD1124E:74a-11": "yon tan ji lta bu dang ldan zhe na /",
    "T01TD1124E:74a-12": "bsod nams ye shes chen po dpag med las byung ba'i //",
    "T01TD1124E:74a-13": "zhes bya ba smos te /",
    "T01TD1124E:74a-14": "bsod nams dang ye shes chen po ni pha rol tu phyin pa drug dang ldan pa'o //",
    "T01TD1124E:74a-15": "de yongs su chad pa med par bsags pa ni dpag tu med pa ste /",
    "T01TD1124E:74a-16": "bsod nams dang ye shes chen po dpag tu med pa las byung ba ni de las skyes pa'o //",
    "T01TD1124E:74a-17": "de su zhig ce na /",
    "T01TD1124E:74a-18": "bde bar gshegs pa ste mdzes par gshegs pa 'am slar mi ldog par gshegs pa'i chos can nyid yin pas na bde bar gshegs pa'o //",
    "T01TD1124E:74a-19": "yang na nyid kyi don mthar phyin pas na bde bar gshegs pa'o //",
    "T01TD1124E:74a-20": "rnams kyi sku gsum ni chos kyi sku dang /",
    "T01TD1124E:74a-21": "longs spyod rdzogs pa'i sku dang /",
    "T01TD1124E:74a-22": "sprul pa'i sku zhes bya ba'i sku gsum pa'o //",
    "T01TD1124E:74a-23": "de bas na de'i yon tan gyi khyad par ji lta zhe na /",
    "T01TD1124E:74a-24": "yid dang tshig gi 'das las rab tu 'das pa zhes bya ba ste /",
    "T01TD1124E:74a-25": "dmigs su yod pa'i yid kyi yul las shin tu 'das pa'i don to //",
    "T01TD1124E:74a-26": "de lta bur gyur pa la mos pa'i dad pas 'dud cing phyag byas pa las so //",
    "T01TD1124E:74a-27": "bdag gis dge ba byang chub sa bon zhes bya ba ni byang chub pa'i sa bon ni byang chub kyi sems zhes bya ba'i don to //",
    "T01TD1124E:74a-28": "de bsgrubs shing bsags pa'o //",
    "T01TD1124E:74a-29": "des na de'i bsod nams kyi tshogs gang yin pa des chos dang longs spyod rdzogs pa dang /",
    "T01TD1124E:74a-30": "sprul pa'i mtshan nyid can gyi sku gsum thob cing reg nas 'gro ba ma lus shing lhag ma med pa dag byang chub kyi lam la 'dzud pa ste /",
    "T01TD1124E:74b-0": "byang @74b chub pa'i lam ni byang chub lam ste /",
    "T01TD1124E:74b-1": "'phags pa'i lam yan lag brgyad pa'i lam chen po de la rab tu 'dzud cing 'god par shog cig ces bya ba'i don to //",
    "T01TD1124E:74b-2": "bstod pa'i rgyal po mkhas shing yon tan phul byung spyod yul ba //",
    "T01TD1124E:74b-3": "shin tu nyams med rgya chen snying po don gyi tshogs sbas pa //",
    "T01TD1124E:74b-4": "bdag gis 'dir ni lo 'dab rtse tsam blangs nas rnam bshad kyis //",
    "T01TD1124E:74b-5": "mchog tu mkhas shing don gyi rjes 'brang 'dir ni tshad ma yin //",
    "T01TD1124E:74b-6": "slob dpon klu sgrub kyis mdzad pa'i sku gsum la bstod pa zhes bya ba'i 'grel pa rdzogs so /",
    "T01TD1124E:74b-8": "// / rgya gar gyi mkhan po shradh'a ka ra warma dang /",
    "T01TD1124E:74b-9": "bod kyi lo ts'a ba bande rin chen bzang pos gsar du bsgyur cing zhus pa lags so//"
}
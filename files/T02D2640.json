{
    "T02D2640:243b-0": "@243b # // rgya gar skad du /",
    "T02D2640:243b-1": "pradzny'a p'a ra mi ta hri da ya sv'a dha nam /",
    "T02D2640:243b-2": "bod skad du /",
    "T02D2640:243b-3": "shes rab kyi pha rol tu phyin pa'i snying po'i sgrub thabs /",
    "T02D2640:243b-4": "shes rab kyi pha rol tu phyin pa dus gsum",
    "T02D2640:243b-5": "rgyal ba sras dang bcas pa la phyag 'tshal lo",
    "T02D2640:243b-6": "// dus gsum rgyal ba kun gyi gzhi yin lam yin 'bras bu'ang de //",
    "T02D2640:243b-7": "shes rab mi dmigs shes rab snying po gtso bo dbyer med pa //",
    "T02D2640:243b-8": "sku gsum dkon mchog gsum la dbyer med lus ngag yid btud nas //",
    "T02D2640:243b-9": "rgyal yum rim brgyud dad dang shes rab thob phyir bri //",
    "T02D2640:243b-10": "dad dang shes rab sngon 'gro skyabs dang sems bskyed cing //",
    "T02D2640:243b-11": "brtson pas grol 'dod bzod ldan sdug bsngal med spangs nas //",
    "T02D2640:243b-12": "'jig rten chos brgyad bsam btang nas ni ma nyams te //",
    "T02D2640:243b-13": "'dod yon ma chags khrims ldan ci 'byor mchod dang sbyin //",
    "T02D2640:243b-14": "shes rab sbyangs pas shes rab don shes shes rab spyod 'dod pas //",
    "T02D2640:243b-15": "rgyal ba'i gnas dang chos 'di gnas su shes rab snying po sgrub //",
    "T02D2640:243b-16": "gang la chags phyin drug ldan pas khrus byas la //",
    "T02D2640:243b-17": "rten la mandala mchod bshams stan la mnyam 'dug ste //",
    "T02D2640:244a-0": "bdun brgya pa yi sngags brjod @244a * //",
    "T02D2640:244a-1": "sngags kyi bden pa yis //",
    "T02D2640:244a-2": "rten der phun sum tshogs pa sngar bsags spyan der drang //",
    "T02D2640:244a-3": "shes rab pha rol phyin thob shes rab pha rol phyin //",
    "T02D2640:244a-4": "thabs mang gdul bya 'dul ba'i chos rnam pha rol phyin //",
    "T02D2640:244a-5": "rgyal ba'i yum gyur rgyal ba sras dang bcas pa la //",
    "T02D2640:244a-6": "bdag gi lus ngag yid gsum dang gus deng nas phyag 'tshal lo //",
    "T02D2640:244a-7": "'jig rten 'di dang gzhan gyi 'jig rten na //",
    "T02D2640:244a-8": "mchod par 'os pa'i gzugs sgra dri dag dang //",
    "T02D2640:244a-9": "ro dang reg bya thugs dang mi 'gal ba'i //",
    "T02D2640:244a-10": "gtsang dang ma nyams dman par ma gyur pa'i //",
    "T02D2640:244a-11": "chu gtsang bsil dang me tog khyad par can //",
    "T02D2640:244a-12": "dbyibs legs dri zhim kha dog sna tshogs mdzes //",
    "T02D2640:244a-13": "tsandan gur kum ga pur la sogs sbyar //",
    "T02D2640:244a-14": "so sor bsreg pa'i bdug pa ji snyed dang //",
    "T02D2640:244a-15": "nyi zla ltar gsal rin chen 'od 'bar ba'i //",
    "T02D2640:244a-16": "rin chen sgrol ma mar me mdzes pa'i 'od //",
    "T02D2640:244a-17": "gla rtsi tsandan tu ruska sogs legs sbyar dri //",
    "T02D2640:244a-18": "sku mdzes don du byi dor byug pa rdzas rnams dang //",
    "T02D2640:244a-19": "sman dang 'bras chan shing thog tam po le //",
    "T02D2640:244a-20": "yun ring 'tsho ba rnams kyang rim par dbul //",
    "T02D2640:244a-21": "sgra snyan dbyangs dang sil snyan rol mor bcas //",
    "T02D2640:244a-22": "rin chen bdun dang rin chen gzhan rnams dang //",
    "T02D2640:244a-23": "bkra shis rdzas brgyad gzhan yang bkra shis rdzas //",
    "T02D2640:244a-24": "bdag gi lus ngag yid bcas khyod la dbul //",
    "T02D2640:244a-25": "rgyal sras thugs rje can gyis bdag gzigs la //",
    "T02D2640:244a-26": "'gro gzugs bde bar bya phyir bzhes su gsol //",
    "T02D2640:244a-27": "aom sarba ta th'a ga ta /",
    "T02D2640:244a-28": "zhes de nyid bsdus pa'i sngags kyis dbul /",
    "T02D2640:244a-29": "rgyal ba sras dang bcas la bdag re gnong //",
    "T02D2640:244a-30": "'khor bar ma rig lus ngag yid gsum gyis //",
    "T02D2640:244a-31": "mtshams med la sogs sdig pa'i las bgyis dang //",
    "T02D2640:244a-32": "bgyid du stsal dang rjes su yi rang bshags //",
    "T02D2640:244a-33": "da ni 'jigs so rgyal sras khyed dpang las //",
    "T02D2640:244a-34": "lus ngag yid sdig slan chad mi bgyid do //",
    "T02D2640:244a-35": "rgyal sras khyed dang 'jig rten 'di dang gzhan dag na //",
    "T02D2640:244a-36": "'gro rigs dge ba theg pa rim gyis spyod byed pa'i //",
    "T02D2640:244a-37": "rgyu 'bras ma 'dres so so'i dge ba bdag yi rang //",
    "T02D2640:244a-38": "yi rang dge de zag med 'gro la so sor bsngo //",
    "T02D2640:244a-39": "kun gyi skyabs chen rgyal sras skyabs dgal //",
    "T02D2640:244b-0": "deng nas bzung @244b ste bdag bskyab skyob par mdzod //",
    "T02D2640:244b-1": "skyabs gnas khyed ltar bdag kyang sems bskyed pas //",
    "T02D2640:244b-2": "khyod kyis spyod ltar bdag spyod 'gro ba'i don byed",
    "T02D2640:244b-3": "shog / rgyal sras khyod kyis sna tshogs sku sprul",
    "T02D2640:244b-4": "la // 'gro ba grol ba'i rim par chos kyi 'khor lo bskor //",
    "T02D2640:244b-5": "'gro ba so sor bde lam byang chub ma thob par //",
    "T02D2640:244b-6": "rgyal ba sras bcas mya ngan mi 'da' bzhugs par gsol //",
    "T02D2640:244b-7": "phyag 'tshal mchod sogs byas pa'i dge ba rgya chen de //",
    "T02D2640:244b-8": "'gro la bsngos pas 'gro ba so sor bde ba dang //",
    "T02D2640:244b-9": "ma grol grol dang ma bsgal bsgral dang dbugs phyin dang //",
    "T02D2640:244b-10": "mya ngan ma 'das pa dag mya ngan 'da' bar",
    "T02D2640:244b-11": "shog / rgyal sras dbang por rgyal sras lta bur",
    "T02D2640:244b-12": "bdag gis ni // tshad med bzhi bsgom rgyal ba sras bcas gnas su gshegs su gsol //",
    "T02D2640:244b-13": "shes rab pha rol phyin shes dngos po rnams stong pas //",
    "T02D2640:244b-14": "sva bh'a'i sngags kyis stong par bzlas pas dngos stong dang //",
    "T02D2640:244b-15": "sh'u n+ya t'a brjod gzung ba nyid dang bral //",
    "T02D2640:244b-16": "'dzin med gnas pa med par blo mnyam gzhag / mnyam pa'i ngang las ri rgyal dmigs byas la //",
    "T02D2640:244b-17": "de las rim gyis byung bas gling rnams chags //",
    "T02D2640:244b-18": "ri steng pam pad aa las zla ba dang //",
    "T02D2640:244b-19": "seng ge'i khri la rin po che yi khri //",
    "T02D2640:244b-20": "rin chen yon tan rgyan rnams legs gsal nas //",
    "T02D2640:244b-21": "khri steng padma sna tshogs lte ba la //",
    "T02D2640:244b-22": "yi ge mam ser 'phro 'du las //",
    "T02D2640:244b-23": "'og tu zla ba a'a li las //",
    "T02D2640:244b-24": "steng du k'a li nyi ma grub //",
    "T02D2640:244b-25": "de yi 'khor lo 'phro 'du las //",
    "T02D2640:244b-26": "lte bar zla ba mam gnas pa //",
    "T02D2640:244b-27": "thams cad gcig gyur bcom ldan 'das //",
    "T02D2640:244b-28": "shar du pam las yum nyid bzhengs //",
    "T02D2640:244b-29": "lho ru h'um las phyag rdo rje //",
    "T02D2640:244b-30": "nub tu mam las sh'a ri'i bu //",
    "T02D2640:244b-31": "byang du hr'i: las spyan ras gzigs //",
    "T02D2640:244b-32": "bcom ldan gser mdog chos 'chad phyag / rdo rje skyil krung gtsug tor bcas //",
    "T02D2640:244b-33": "spyan yangs mthing ga mjod [*mdzod?] spur ldan //",
    "T02D2640:244b-34": "sku yi sgo nas 'od zer 'gyed //",
    "T02D2640:244b-35": "yum ni longs spyod rgyan can te //",
    "T02D2640:244b-36": "gser mdog sku ni shin tu rgyas //",
    "T02D2640:244b-37": "pad zla rgyas pa'i gdan la bzhugs //",
    "T02D2640:244b-38": "phyag gnyis mnyam pa'i ting 'dzin gzhag / g-yas pa chos 'chad pa dang ldan //",
    "T02D2640:244b-39": "g-yon pa pusti 'dzin pa'o //",
    "T02D2640:244b-40": "phyag na rdo rje zhal gcig pa //",
    "T02D2640:244b-41": "sngon po g-yas na rdo rje bsam //",
    "T02D2640:245a-0": "@245a * // g-yon na padma 'dzin par byed //",
    "T02D2640:245a-1": "rin chen rgyan ldan skyil krung bcas //",
    "T02D2640:245a-2": "sh'a ri ser po dka' thub gzugs //",
    "T02D2640:245a-3": "chos gos gsum dang gsil byed g-yas //",
    "T02D2640:245a-4": "pus btsugs g-yon na lhung bzed thogs //",
    "T02D2640:245a-5": "lus ngag bsdams nas gnas pa'o //",
    "T02D2640:245a-6": "mgon po byang sems spyan ras gzigs //",
    "T02D2640:245a-7": "rgyan mdzes sems dpa'i skyil mo krung //",
    "T02D2640:245a-8": "g-yas na padma mchog sbyin dang //",
    "T02D2640:245a-9": "g-yon na padma pusti 'dzin //",
    "T02D2640:245a-10": "de rnams zla ba'i gdan la bzhugs //",
    "T02D2640:245a-11": "gsal bar gyur nas phyogs kun du //",
    "T02D2640:245a-12": "byang chub sems dang nyan thos gzugs //",
    "T02D2640:245a-13": "'gro ba so so'i gzugs 'dzin pa ;",
    "T02D2640:245a-14": "/ steng 'og phyogs rnams thams cad du //",
    "T02D2640:245a-15": "rang rang mdog dang mtshan mas bskyed //",
    "T02D2640:245a-16": "de nas bdag po'i mig sogs la //",
    "T02D2640:245a-17": "ksham dzam kham gam skam sam rnams //",
    "T02D2640:245a-18": "zla ba padma gdan spro bsdu //",
    "T02D2640:245a-19": "de nyid gsum yang gnas gsum du //",
    "T02D2640:245a-20": "sbro [*spro] bsdu mtshan ma gsum du bsgom //",
    "T02D2640:245a-21": "ye shes gzhug dang dbang bskur dang //",
    "T02D2640:245a-22": "mi bskyod la sogs so sor gzhag / sh'a ri'i spyi bor rgyal ba nyid //",
    "T02D2640:245a-23": "gsang dbang spyi bor rdo rje 'dzin //",
    "T02D2640:245a-24": "mgon la 'od dpag yum nyid la //",
    "T02D2640:245a-25": "mi bskyod gnas la mchod pa dbul //",
    "T02D2640:245a-26": "'o thug spro bsdu mdun gyi yum //",
    "T02D2640:245a-27": "bdag la bsdus la snying po'i don //",
    "T02D2640:245a-28": "'khor ba mya ngan 'das pa'i chos //",
    "T02D2640:245a-29": "thams cad bdag gis gsal bsgoms la //",
    "T02D2640:245a-30": "spyan ras gzigs dang der sems la //",
    "T02D2640:245a-31": "sh'a ris zhus dang ldan btab pa'i //",
    "T02D2640:245a-32": "mdo don skabs shes don dam bsgom //",
    "T02D2640:245a-33": "skyo na bden pa'i ngag 'don ta //",
    "T02D2640:245a-34": "tadya th'a dang aom spel nas //",
    "T02D2640:245a-35": "ga te ga te p'a ra dang //",
    "T02D2640:245a-36": "ga te p'a ra sam ga te //",
    "T02D2640:245a-37": "bo dhi sv'a h'a zhes brjod la //",
    "T02D2640:245a-38": "snying gar padma'i lte ba la //",
    "T02D2640:245a-39": "mam ser bdag la g-yas skor bgrang //",
    "T02D2640:245a-40": "bsam gtan 'dod na 'khor rnams dang //",
    "T02D2640:245a-41": "bdag nyid yi ge mam la bsdu //",
    "T02D2640:245a-42": "de la rim bskyed 'khor rnams la //",
    "T02D2640:245a-43": "mdo gdon sngags kyis 'khor rnams kun //",
    "T02D2640:245a-44": "sgrib sbyangs bdag 'drar gyur pa la //",
    "T02D2640:245a-45": "rgyal ba'i yum nyid bstan pa yi //",
    "T02D2640:245a-46": "dge ba bdag gis ci byas thams cad ni //",
    "T02D2640:245a-47": "sems can kun la byang chub phyir bsngo bas //",
    "T02D2640:245a-48": "bdag gzhan shes rab snying po thob par shog / rjes la sgyu ma'i blo yis langs //",
    "T02D2640:245a-49": "lha yi snang ba la gnas la //",
    "T02D2640:245b-0": "bya ba thams cad @245b rgyal bas spyad //",
    "T02D2640:245b-1": "ci spyad mthar phyin lam yin pas //",
    "T02D2640:245b-2": "sems gnyis phyin drug sems kyis bya //",
    "T02D2640:245b-3": "'di don shes rab snying po ste //",
    "T02D2640:245b-4": "rmi lam sgyu mas bzlas brjod bya //",
    "T02D2640:245b-5": "dka' bas klu yi lag nas blangs //",
    "T02D2640:245b-6": "yun ring mdo rnams legs spyad la //",
    "T02D2640:245b-7": "rgyal yum 'di byas dge ba yis //",
    "T02D2640:245b-8": "'gro bas shes rab yum thob shog / shes rab",
    "T02D2640:245b-9": "kyi pha rol tu phyin pa'i snying po'i sgrub thabs",
    "T02D2640:245b-10": "slob dpon chen po klu sgrub snying pos mdzad pa",
    "T02D2640:245b-11": "rdzogs so / //",
    "T02D2640:245b-12": "/ rgya gar gyi mkhan po bee ro tsa na rakshi ta dang /",
    "T02D2640:245b-13": "bod kyi lo ts'a ba klan chung gis bsgyur ba'o //"
}
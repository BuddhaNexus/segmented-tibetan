{
    "NK098(nye)001:1": "// rdzogs pa chen po rtsal chen sprug pa'i 'grel pa bzhugs /",
    "NK098(nye)001:2": "pad ma'i spyan la phyag 'tshal lo zhes bya ba /",
    "NK098(nye)001:3": "de la pad ni skam pa dang gtsang ba kun tu bcad de /",
    "NK098(nye)001:4": "nyes dmigs kyi rgyu las yon tan mang po dang",
    "NK098(nye)001:5": "ldan pa ni me tog gi mchog go /de bzhin",
    "NK098(nye)001:6": "du gang rang byung gi ye shes ni dag pa'i",
    "NK098(nye)001:7": "rtsol ba dang / stong pa'i ting nge 'dzin gyi sgo la mi rten te /",
    "NK098(nye)001:8": "snang ba dang stong pa'i 'khrul pa thams cad ngang gis dag pas /",
    "NK098(nye)001:9": "ngang du lhun gyis grub pa ni bsgrub pa ni bsgrub bya'i mchog go //",
    "NK098(nye)001:10": "de dag cig tu ma grub pas gang gis kyang",
    "NK098(nye)001:11": "ma bsgribs pa ni gsal ba zhes bya ba'i don",
    "NK098(nye)001:12": "te / de la mos shing yid la byed pa ni phyag 'tshal bar mkhan po dag 'chad de /",
    "NK098(nye)001:13": "bdag cag thams cad phyogs kun nas phrad zin to //",
    "NK098(nye)001:14": "phyi dang nang kun chos kyi dbyings zhes bya ba /",
    "NK098(nye)001:15": "chen po lnga ni bcom ldan 'das te ngang gis",
    "NK098(nye)001:16": "ma skyes la yong gis 'od gsal ba'i byang chub",
    "NK098(nye)001:17": "nyid yin pa la tha snyad thams cad nub ste",
    "NK098(nye)001:18": "/ dbus mtha' dang bral zhing snang ba'i 'byung khungs su gyur pa'i phyir te /",
    "NK098(nye)001:19": "phung po la sogs ril yang de las don tha dad pa med do //",
    "NK098(nye)001:20": "rnam par dag pa'i spyod yul la zhes bya ba /",
    "NK098(nye)001:21": "gong du smos pa ni gang yang ma grub pa'i phyir dag pa ste /",
    "NK098(nye)001:22": "ril bdag tu gyur pa na spyod yul med pa'i spyod yul can ni de bzhin gshegs pa'o //",
    "NK098(nye)001:23": "sangs rgyas sems can gnyis med de zhes bya ba /",
    "NK098(nye)001:24": "bdag 'ba' zhig snang ba dang don med pa'i 'du shes yongs su bcad do //",
    "NK098(nye)001:25": "'on te tha snyad sna tshogs pa yang 'khrul pa'i",
    "NK098(nye)001:26": "skad cig ma'i rgyun nyid la snang bas mi mthun",
    "NK098(nye)001:27": "pa dang / gnyen po nyid dang bral ba'i phyir /",
    "NK098(nye)001:28": "lam gyis bcos su ga la yod ces gsungs te /",
    "NK098(nye)001:29": "'o na chos nyid rang bzhin gyis rnam par dag",
    "NK098(nye)001:30": "pa snang ba med pa ni rgyu kho nar nges",
    "NK098(nye)001:31": "pa snyam pa las de bzlog pa'i phyir /",
    "NK098(nye)001:32": "bsgrub med rtsal sprugs smon pa med pa yi /",
    "NK098(nye)001:33": "byar med lhun rdzogs snga ma de nyid don ces gsungs te /",
    "NK098(nye)001:34": "gang rang byung gi ye shes ni rgyu rkyen sgrub pa dang bral te /",
    "NK098(nye)001:35": "ril ye shes su ma spangs pa ni 'dod pa",
    "NK098(nye)001:36": "ltar snang bas 'bras bu'i chos su rtsal rdzogs pa'i",
    "NK098(nye)001:37": "phyir gzhan re ba med do //",
    "NK098(nye)001:38": "de dag ni sngar yang ma byas da yang byed",
    "NK098(nye)001:39": "pa pos ma byas par yod cing snang ba ni",
    "NK098(nye)001:40": "dngos po gzhan min te /",
    "NK098(nye)001:41": "snod bcud ril rang bzhin gyis rnam par dag par 'dus pas rgyu 'bras ro gcig par gsungs so //",
    "NK098(nye)001:42": "'o na rgyu rkyen med pa de dag gi bsgom",
    "NK098(nye)001:43": "pa'i tshul ni ci zhig /blo bcos pa ni ji",
    "NK098(nye)001:44": "lta bu snyam pa la tshigs bcad phyed dang gnyis",
    "NK098(nye)001:45": "gsungs te / rtog dpyod rnam dag gnyis med chos dbyings la zhes bya ba /",
    "NK098(nye)001:46": "bsam gtan bzhi po'i rtog pa dang dpyod pa dang /",
    "NK098(nye)001:47": "gzhan theg pa dman pa dag langs pa dang gzhag",
    "NK098(nye)001:48": "pa dag gis yod med du rtog pa med cing",
    "NK098(nye)001:49": "dpyod pa dang / gzhan dang bdag gi don gyis",
    "NK098(nye)001:50": "snang stong gnyis su yid la byed pa de dag",
    "NK098(nye)001:51": "dpyod pa dang / / 'dir rang byung gi ye mtha' thams cad dang bral ba ni /",
    "NK098(nye)001:52": "yod med kyi chos thams cad kar dag ste /",
    "NK098(nye)001:53": "thams cad ma skyes pa'i klung nyid kyi spyod yul",
    "NK098(nye)001:54": "dang bral ba'i bdag nyid chen por gsal ba la",
    "NK098(nye)001:55": "gnyis su snang ba med pa ni /",
    "NK098(nye)001:56": "ma skyes pa las khyad par gyur pas mnyam pa nyid kyi dbyings so //",
    "NK098(nye)001:57": "blos rtog byis pa'i spyod pas ci zhig bslu zhes bya ba /",
    "NK098(nye)001:58": "gang bus pas khang bu nan gyis byas nas /",
    "NK098(nye)001:59": "rang gis 'jig pa ni blor 'gyur pa yin no //",
    "NK098(nye)001:60": "de bzhin du theg pa dman pa dag snang stong gi dngos po mang po yid la byas nas /",
    "NK098(nye)001:61": "yang de la mi gnas pa ni gdeng ma chud pas 'gyur ba ste /",
    "NK098(nye)001:62": "tshegs chen pos kyang don la nges pa mi rnyed pa ni bslus pa'o //",
    "NK098(nye)001:63": "'dir rang byung gi ye shes snang stong kar dag pa'i gdeng gis zin pa ni /",
    "NK098(nye)001:64": "dper na yul dkar po'i shes pa mthun pa bzhin du /",
    "NK098(nye)001:65": "rjes su 'jug pa yang yid la byed pa dang bral te /",
    "NK098(nye)001:66": "ting nge 'dzin gyi mchog la gnas pa ni bdud kyis ma bslus pa zhes bya'o //",
    "NK098(nye)001:67": "gnyis med bde chen sems can kun spyod pa zhes pa /",
    "NK098(nye)001:68": "ji lta bu snyam pa'i don gyis 'o na las",
    "NK098(nye)001:69": "dang po pa'i rnam par smos pa'i sems smig rgyu",
    "NK098(nye)001:70": "lta bu ni spyod yul mang ba ste /",
    "NK098(nye)001:71": "shin tu daka'o zhes rmongs pa de la /",
    "NK098(nye)001:72": "'dir ka nas gnyen po med par gsungs pa de gzhung gzugs par bya ba'i phyir smos te /",
    "NK098(nye)001:73": "bsam par bya ba ni snang stong gnyis su med pa'i byang chub sems so //",
    "NK098(nye)001:74": "de ni gang du yang bsam du med par sngar bstan pas zug rngu dang bral ba'o //",
    "NK098(nye)001:75": "de ni ngo bo dang yul zhig gis phye ba med de /",
    "NK098(nye)001:76": "bdag cag gi spyod pa dang yul gyi rnam pa",
    "NK098(nye)001:77": "dang rtog pa rnams ni sems nyid kho na bas",
    "NK098(nye)001:78": "spang zhing bsal du med do //",
    "NK098(nye)001:79": "'khrul pa nor ba'i lam du bstan pa yang zhes bya ba /",
    "NK098(nye)001:80": "gcig la 'byed pa ni 'khrul pa ste /",
    "NK098(nye)001:81": "theg pa dman pa dag 'khor ba'i rgyur 'jog pa ni bden mod kyi /",
    "NK098(nye)001:82": "dper na sngags kyis btab pa'i dug bdud rtsir 'gyur ba lta bu'i phyir ro //",
    "NK098(nye)001:83": "gong du bstan pa'i lam chen de las mi gnyis pas zhes bya ba ni /",
    "NK098(nye)001:84": "snod bcud kar dag pa las lam gyis bcos su",
    "NK098(nye)001:85": "med pa'i rjes su mthun par spyod pa yang byang",
    "NK098(nye)001:86": "chub sems su mthun par bstan pa'i don gyis bsgom",
    "NK098(nye)001:87": "pa'i mi mthun pa bsal du med pa'i phyir ro",
    "NK098(nye)001:88": "// mnyam par shes pas sangs rgyas kun gyi rje zhes bya ba /",
    "NK098(nye)001:89": "spyod yul med par zhugs pa'i dus na /",
    "NK098(nye)001:90": "gdeng gis zin par ci ldang ba sems nyid du mnyam par shes pa ni /",
    "NK098(nye)001:91": "de dag gi ngo bo bsam du med pas dus gsum du ma g.yos pa'i phyir /",
    "NK098(nye)001:92": "kun tu bzang po dang spyod yul gcig pas /",
    "NK098(nye)001:93": "lus mi yang sems sangs rgyas so zhes gsungs so //",
    "NK098(nye)001:94": "nga dang bdag tu rtogs pas mu stegs 'khrul pa'i lam zhes bya ba /",
    "NK098(nye)001:95": "gang gis nyams su blang ba gnyis po ni rnam",
    "NK098(nye)001:96": "par dag pa gnyis kyi sgras phyogs thams cad yongs",
    "NK098(nye)001:97": "su bcad pa yin te /",
    "NK098(nye)001:98": "ril yin pa'i don gyis khyab la khyab pa'i don",
    "NK098(nye)001:99": "gyis gzhi med de dkyil 'khor dang bral bar bstan",
    "NK098(nye)001:100": "pa yin na / rmongs pa dag gtso bo'i sgra la brten nas /",
    "NK098(nye)001:101": "nga dang nga'i zhes thams cad bdag tu yid la byed pa ni /",
    "NK098(nye)001:102": "byed pa po dang zlum ril du ltung bas log pa'i lam mo //",
    "NK098(nye)001:103": "de dag gi spyod pa ci snyam pa la /",
    "NK098(nye)001:104": "byis pa bslus pa'i chos dpyod rtog pa'i lam la btsud pa ni /",
    "NK098(nye)001:105": "phyin pa'i lam med rtogs pa'i dus med de zhesagasungasa te /",
    "NK098(nye)001:106": "brda' la shed ma bye bas smras pa thams cad bden par 'dzin pa ni byis pa'o //",
    "NK098(nye)001:107": "sangs rgyas kyi bka' ni khyi'usa khyi'u 'byin pa lta bu ste /",
    "NK098(nye)001:108": "gang dge ba dang pha rol tu phyin pa dang",
    "NK098(nye)001:109": "dam tshig dang bsgrub pa'i spyod pa la sogs pa",
    "NK098(nye)001:110": "la 'bras bu re ba 'jog pa'i blo dman pa",
    "NK098(nye)001:111": "dag lam nor te /",
    "NK098(nye)001:112": "theg pa chen po bya ba med pa'i lam las gol bar gsungs so //",
    "NK098(nye)001:113": "'on te rtogs pa'i rgyur smra na yang /",
    "NK098(nye)001:114": "gang bya ba med pa dang bsam pa med pa",
    "NK098(nye)001:115": "ni rgyu mthun pas rig pa nang nas shar du",
    "NK098(nye)001:116": "zin gyi / bya ba'i phyir bsam pa mang ba",
    "NK098(nye)001:117": "ni 'du shes mang pos slar sgrib pas rgyu ma",
    "NK098(nye)001:118": "zin gyi / yin te / dper na 'o ma",
    "NK098(nye)001:119": "'dod pa rwa la 'jo ba dang 'dra ba'i phyir",
    "NK098(nye)001:120": "zin gyi / yin te / / 'du shes thams",
    "NK098(nye)001:121": "cad dang bral ba ni sangs rgyas bcom ldan 'das",
    "NK098(nye)001:122": "so zhes gsungs so //",
    "NK098(nye)001:123": "yang 'on te shes rab kyi rgyu mthun pa ma yin na yang /",
    "NK098(nye)001:124": "'bras bu thams cad ni thabs kyis bsgrubs pas thob pa'i phyir /",
    "NK098(nye)001:125": "'bras bu'i rgyur 'gyur ro snyam pa la /",
    "NK098(nye)001:126": "chos nyid chos tshol rnyed par ga la 'gyur zhes gsungs te /",
    "NK098(nye)001:127": "'bras bu'i chos thams cad ni ye shes mchog la",
    "NK098(nye)001:128": "lhun gyis grub par sngar sgra yis grub pas 'dir",
    "NK098(nye)001:129": "ma bshad do // ldan bzhin du 'dod pa'i 'du shes rgyun du byed pa dang /",
    "NK098(nye)001:130": "de'i las ni ngo ma shes pas /",
    "NK098(nye)001:131": "gdeng ma thob ma chud kyi bar du nam yang rnyed par mi 'gyur ba'i phyir /",
    "NK098(nye)001:132": "sangs rgyas nyid kyis sangs rgyas nyid la tshol /",
    "NK098(nye)001:133": "rgya mtsho dbyings nas smig rgyu snyeg pa 'dra zhes gsungs /",
    "NK098(nye)001:134": "'o na gdeng ni stos dbang gis rnyed do snyam pa la de'i rgyu bstan pa'i phyir /",
    "NK098(nye)001:135": "slob dpon tshad mar ma gyur spre'u 'dra'i lung /",
    "NK098(nye)001:136": "bsten dang lam nor rtog pas zin ta re zhes gsungs te /",
    "NK098(nye)001:137": "gang gis sdug bsngal chen po las skyob pa'i phan 'dogs pa ni bshes gnyen te /",
    "NK098(nye)001:138": "de'i tshad ma yang mdor na rnam pa gsum ste /",
    "NK098(nye)001:139": "nges pa'i chos med cing gal te na yang nyams kyis ma zin pa dang /",
    "NK098(nye)001:140": "gdeng gi nyams med cing gal te na yang rjes",
    "NK098(nye)001:141": "su da pog pa dang mthun pa'i nges pa ma",
    "NK098(nye)001:142": "rnyed cing gal te na yang sgra mngon du byed",
    "NK098(nye)001:143": "pa'o // gzhan yang rig pa las /",
    "NK098(nye)001:144": "mnyam pa'i gdeng med stong pa'i phyogs la zhen //",
    "NK098(nye)001:145": "mi dmigs nges med mtshan ma mngon du byed //",
    "NK098(nye)001:146": "lhug par mi gnas bdag stong gzhi dang 'thab //",
    "NK098(nye)001:147": "de 'dras ci bstan byis pa bsnyon tshig 'dra //",
    "NK098(nye)001:148": "zhes gsungs so //",
    "NK098(nye)001:149": "spre'u bzhin du bya ba mang pos g.yengs pa ni /",
    "NK098(nye)001:150": "theg pa chen po la sgrib pas don mngon du",
    "NK098(nye)001:151": "bya mi nus pa'i phyir 'ching ba ni bya brtsal",
    "NK098(nye)001:152": "med pas gcod pa ril las gsungs so //",
    "NK098(nye)001:153": "de bstan pa dang 'bog pa gnyis ni rgyur mi 'gyur ba'i phyir /",
    "NK098(nye)001:154": "bsten dang lam nor rtog pas zin ta re //",
    "NK098(nye)001:155": "zhes bya ba gsungs te /",
    "NK098(nye)001:156": "de dag dang du blang na snang stong gnyis su 'byed pa'i lta ba dang /",
    "NK098(nye)001:157": "phyogs kyi rtsol ba ni theg pa chen po las log pa'i lam ste /",
    "NK098(nye)001:158": "nam yang dmigs pa'i lta ba dang mi 'bral bas rtog pa'i klung du zhugs pa'o //",
    "NK098(nye)001:159": "de bas gser la nag tshur gtong ba'i rin chen te //",
    "NK098(nye)001:160": "zhes bya ba ni /",
    "NK098(nye)001:161": "de ltar tshad ma ma yin pa la bsten na /",
    "NK098(nye)001:162": "tshigs chen po yang don chung bar 'gyur bas /",
    "NK098(nye)001:163": "dper na nag tshur gyi mkhan pos brdos pa'i gser gyis gzhan gyi dbang po tshim par byed do //",
    "NK098(nye)001:164": "de bzhin du man ngag gi gdeng gis zin pa'i sems ni ngang la rang bzhin dang /",
    "NK098(nye)001:165": "rang bzhin la bdag nyid dang /",
    "NK098(nye)001:166": "yan lag gnyis yongs su shes pa'i don gyis mnyam",
    "NK098(nye)001:167": "pa'i klong la rig pa'i rgyal po rang dbang du",
    "NK098(nye)001:168": "gyur pa ni / thams cad kyang skal ba bzhin du dga' bar byed do //",
    "NK098(nye)001:169": "de lta bas na gdeng dang ldan pa'i slob dpon",
    "NK098(nye)001:170": "ni mkhan po ltar don phyogs 'ga' tsam ma yin",
    "NK098(nye)001:171": "pas rin chen ces smos so //",
    "NK098(nye)001:172": "ring thang dpag tu med pa'i rin gyis blu bar 'os //",
    "NK098(nye)001:173": "zhes bya ba ni /",
    "NK098(nye)001:174": "rin po che ni rin cis kyang mi dpogs pa'o //",
    "NK098(nye)001:175": "ci'i phyir zhe na /",
    "NK098(nye)001:176": "gcal ba las mang du 'phags pa cung zad kyis 'byung ba'i phyir ro //",
    "NK098(nye)001:177": "don yang de ltar shes nas sgo gsum gyi rtsal sprug par bstan pa ni /",
    "NK098(nye)001:178": "tshul blta ba dang /",
    "NK098(nye)001:179": "dri ma dag pa dang /",
    "NK098(nye)001:180": "las dang po pas rgyu nyid du yang 'gyur ro //",
    "NK098(nye)001:181": "bdag gzhan gnyis ka'i don tu shin tu yang 'gyur ba ni /",
    "NK098(nye)001:182": "rigs so zhes gsungs so //",
    "NK098(nye)001:183": "rgyal ba'i thugs las brgyud pa'i man ngag la //",
    "NK098(nye)001:184": "blo gzhan bdag gis dgrol bar mi 'os kyang //",
    "NK098(nye)001:185": "phyogs 'ga' mthong ba'i rang gi brjed byang bris //",
    "NK098(nye)001:186": "rgya che'i gzhung bzhin khrol bar ma gyur kyang //",
    "NK098(nye)001:187": "rang sems sangs rgyas dpang du gtsugs nas bshags //",
    "NK098(nye)001:188": "dran rig rjes su zhugs pa'i yi ge 'di'i //",
    "NK098(nye)001:189": "bsod nams gang thob dge ba'i rtsa ba des //",
    "NK098(nye)001:190": "ma 'ongs rnal 'byor theg chen zhugs rnams dang //",
    "NK098(nye)001:191": "skye bo kun gyi don tu 'gyur bar shog //"
}
{
    "T04D3931:116b-0": "@116b # // rgya gar skad du /",
    "T04D3931:116b-1": "ma dhya ma au pa de sha britti /",
    "T04D3931:116b-2": "bod skad du /",
    "T04D3931:116b-3": "dbu ma'i man ngag ces bya ba'i 'grel pa /",
    "T04D3931:116b-4": "'phags pa 'jig rten dbang phyug la phyag 'tshal lo //",
    "T04D3931:117a-0": "@117a * // 'gro ba'i sdug bsngal sel mdzad cing //",
    "T04D3931:117a-1": "dkar po rnam par 'phel ba'i rgyu //",
    "T04D3931:117a-2": "byang chub sems la phyag 'tshal nas //",
    "T04D3931:117a-3": "dbu ma'i man ngag gsal bar bya //",
    "T04D3931:117a-4": "phyin ci log gi rnam rtog gis //",
    "T04D3931:117a-5": "'khor ba'i 'dam du bying ba rnams //",
    "T04D3931:117a-6": "man ngag lam la rab brten nas //",
    "T04D3931:117a-7": "yang dag byang chub bsgrub pa'i phyir //",
    "T04D3931:117a-8": "man ngag don tsam bshad par bya //",
    "T04D3931:117a-9": "de la /",
    "T04D3931:117a-10": "gang gi gsung gi 'od zer gyis //",
    "T04D3931:117a-11": "zhes bya ba la sogs pas ni yul yon tan",
    "T04D3931:117a-12": "dang ldan pa la phyag 'tshal ba rtsom par byed",
    "T04D3931:117a-13": "do // de slob dpon de dag nyid ya rabs",
    "T04D3931:117a-14": "dam pa nyid du shes par bya ba'i phyir ram",
    "T04D3931:117a-15": "do // / bar chad kyi bgegs zhi bar bya ba'i phyir ram /",
    "T04D3931:117a-16": "bshad par dam bca' ba'i phyir dgongs pa yin no //",
    "T04D3931:117a-17": "tshigs su bcad pa 'dis ni bsdus pa'i don gnyis bstan te /",
    "T04D3931:117a-18": "yon tan brjod pas mchod pa dang phyag 'tshal bas mchod pa dang /",
    "T04D3931:117a-19": "yon tan yang gzhan gyi don phun sum tshogs pa dang /",
    "T04D3931:117a-20": "rang gi don du 'du shes par bya'o //",
    "T04D3931:117a-21": "gzhan gyi don la yang rgyu dang 'bras bu ste /",
    "T04D3931:117a-22": "de la /",
    "T04D3931:117a-23": "gang gi gsung gi 'od zer gyis //",
    "T04D3931:117a-24": "zhes bya bas ni rgyu phun sum tshogs pa bstan to //",
    "T04D3931:117a-25": "bdag sogs rmongs pa ma lus pa'i //",
    "T04D3931:117a-26": "snying gi padma kha 'byed pa //",
    "T04D3931:117a-27": "zhes bya bas ni 'bras bu phun sum tshogs pa bstan to //",
    "T04D3931:117a-28": "dam pa'i skyes mchog ces bya bas ni rang gi don mthar thug pa ston par byed do //",
    "T04D3931:117a-29": "rnams zhes bya ba ni du ma'o //",
    "T04D3931:117a-30": "'dud ces bya ba ni phyag 'tshal ba'i tshig go //",
    "T04D3931:117a-31": "yan lag gi don bshad par bya ste /",
    "T04D3931:117a-32": "gang gi zhes bya ba ni byed pa po'i tshig gam /",
    "T04D3931:117a-33": "spyi'i sgra yin yang yul gzhan rnam par spangs nas",
    "T04D3931:117a-34": "rten sangs rgyas kho na la 'jug par gsal te",
    "T04D3931:117a-35": "/ sangs rgyas kyi yon tan brjod pas mchod pa dang /",
    "T04D3931:117a-36": "phyag 'tshal bas mchod pa'i skabs yin te /",
    "T04D3931:117a-37": "khra mo bos zhes bya ba dang 'dra ste /",
    "T04D3931:117a-38": "spyi sgra yin yang 'o ma dgos pa'i skabs su ba khra mo la 'jug go //",
    "T04D3931:117a-39": "gsung gi 'od zer zhes smos pas ni sku gsung thugs kyi 'od zer yang bstan no //",
    "T04D3931:117a-40": "dkar po dang /",
    "T04D3931:117a-41": "dmar po dang /",
    "T04D3931:117a-42": "sngon po dang /",
    "T04D3931:117a-43": "nyi zla'i 'od dang 'dra ste /",
    "T04D3931:117a-44": "nyi ma shar bas 'od kyis mun nag chen po sel bar byed pa dang /",
    "T04D3931:117b-0": "me tog @117b la sogs pa kha 'byed par byed pa dang /",
    "T04D3931:117b-1": "sman dang 'bras bu sna tshogs smin par byed pa dang /",
    "T04D3931:117b-2": "ba mo la sogs pa grang ba'i rig pa'i gdug pa zhi bar byed pa dang /",
    "T04D3931:117b-3": "dro ba'i rag pas sems can bde bar byed pa dang /",
    "T04D3931:117b-4": "lam dang lam ma yin pa dang /",
    "T04D3931:117b-5": "dngos po mi gsal ba gsal bar byed pa dang /",
    "T04D3931:117b-6": "skar ma la sogs pa'i 'od gzhan dag zil gyis gnon par byed do //",
    "T04D3931:117b-7": "de bzhin du bcom ldan 'das kyi sku gsung thugs",
    "T04D3931:117b-8": "kyi sgo nas rnam thar bsam gyis mi khyab pa'i",
    "T04D3931:117b-9": "chos bstan pa'i 'od zer gyis 'gro ba rnams kyi",
    "T04D3931:117b-10": "ma rig pa'i mun pa sel bar byed pa dang",
    "T04D3931:117b-11": "/ blo'i padma kha 'byed par byed pa dang /",
    "T04D3931:117b-12": "rgyud ma smin pa kun smin par byed pa dang /",
    "T04D3931:117b-13": "bdud la sogs pa'i gnod pa zhi bar byed pa dang /",
    "T04D3931:117b-14": "sems can thams cad kyi sdug bsngal zhi bar byed pa dang /",
    "T04D3931:117b-15": "bla na med pa'i bde ba la 'god par byed pa dang /",
    "T04D3931:117b-16": "lta ba ngan pa sel bar byed spong bar byed pa dang /",
    "T04D3931:117b-17": "lha la sogs pa'i rnam par smin pa'i 'od zil gyis gnon par yang mdzad do //",
    "T04D3931:117b-18": "de yang mog mog por mdzad dang zhes pas kyang bstan to //",
    "T04D3931:117b-19": "'od zer gyis zhes bya ba ni byed pa po'i bya ba ston par byed do //",
    "T04D3931:117b-20": "'byed par byed ces bya ba ni las su bya ba ston par byed do //",
    "T04D3931:117b-21": "bdag sogs zhes smos pas ni slob dpon bdag la sogs pa ste go sla'o //",
    "T04D3931:117b-22": "rmongs pa zhes bya ba ni de kho na nyid kyi don mngon du ma gyur pa'i phyir ro //",
    "T04D3931:117b-23": "ma lus pa zhes bya bas ni bcom ldan 'das",
    "T04D3931:117b-24": "kyi thugs rje nyi tshe ba ma yin pa dang",
    "T04D3931:117b-25": "/ kun la khyab pa dang thams cad kyi don mdzad par zhugs pa'i phyir ro //",
    "T04D3931:117b-26": "snying gi padma kha 'byed pa //",
    "T04D3931:117b-27": "zhes pa ni sems kyi rten du gyur pa'i snying ste /",
    "T04D3931:117b-28": "rten gyi ming brtan pa la brtags pa ste /",
    "T04D3931:117b-29": "de'i phyir /",
    "T04D3931:117b-30": "sems kyi padma kha 'byed pa //",
    "T04D3931:117b-31": "zhes bya ba'o //",
    "T04D3931:117b-32": "de yang padma dang 'dra ste /",
    "T04D3931:117b-33": "padma ni mthong na dga' ba bskyed pa dang dri dang kha dog sna tshogs pa dang /",
    "T04D3931:117b-34": "sbrang rtsi la sogs pa'i 'byung gnas yin pa dang /",
    "T04D3931:117b-35": "'dam nas skyes kyang 'dam gyis ma gos shing khyad par du 'phags pa'o //",
    "T04D3931:117b-36": "de bzhin du sems kyang dga' gdung sna tshogs kyi gnas yin pa dang /",
    "T04D3931:118a-0": "lhan cig skyes ba'i bdud rtsi'i ro myong bar byed @118a * //",
    "T04D3931:118a-1": "pa dang /",
    "T04D3931:118a-2": "byang chub rin po che'i 'byung gnas su gyur pa dang /",
    "T04D3931:118a-3": "glo bur ba'i dri ma dang bcas kyang rang bzhin gyis 'od gsal zhing rnam par dag pa ste /",
    "T04D3931:118a-4": "de yang /",
    "T04D3931:118a-5": "chu khams gser dang nam mkha' rnams //",
    "T04D3931:118a-6": "dag pa bzhin du dag par 'dod //",
    "T04D3931:118a-7": "ces bya ba dang /",
    "T04D3931:118a-8": "sems kyi rang bzhin sangs rgyas te //",
    "T04D3931:118a-9": "sangs rgyas gzhan du ma tshol cig / ces bya bas kyang bstan to //",
    "T04D3931:118a-10": "kha 'byed pa zhes bya ba ni padma kha 'byed pa dang 'dra ste /",
    "T04D3931:118a-11": "rig pa'i gnas rnam pa lnga la blo rgyas par byed do //",
    "T04D3931:118a-12": "de yang /",
    "T04D3931:118a-13": "gang zhig 'dzin dang 'don dang spyod pa dang //",
    "T04D3931:118a-14": "gzhan la 'dri zhing thos pa 'dzin byed dang //",
    "T04D3931:118a-15": "de yi blo ni nyi ma'i 'od zer gyis //",
    "T04D3931:118a-16": "padma bzhin du rnam par kha 'byed do //",
    "T04D3931:118a-17": "zhes bya ba dang /",
    "T04D3931:118a-18": "yang /",
    "T04D3931:118a-19": "rig pa'i gnas lnga dag la mkhas par ma byas na //",
    "T04D3931:118a-20": "'phags mchog cis kyang thams cad mkhyen nyid 'grub mi 'gyur //",
    "T04D3931:118a-21": "de phyir gzhan dag tshar gcad rjes su gzung phyir ram //",
    "T04D3931:118a-22": "bdag nyid goms par bya phyir de la de brtson byed //",
    "T04D3931:118a-23": "ces bya bas kyang bstan to //",
    "T04D3931:118a-24": "dam pa'i skyes mchog ces bya bas ni spangs pa",
    "T04D3931:118a-25": "dang ye shes phun sum tshogs pa'i bdag nyid la",
    "T04D3931:118a-26": "bya ste / sku gsum gyi ngo bo nyid do //",
    "T04D3931:118a-27": "de la 'dud ces bya ba ni phyag 'tshal bar",
    "T04D3931:118a-28": "byed pa ste lus ngag yid gsum gyi las dge",
    "T04D3931:118a-29": "ba'o // da ni man ngag dngos su bstan par bya ste /",
    "T04D3931:118a-30": "de la theg pa chen po dbu ma'i man ngag",
    "T04D3931:118a-31": "ni 'di yin te zhes bya ba la sogs pas",
    "T04D3931:118a-32": "ni rgyu thos bsam bsgom gsum gyi shes pas mdor",
    "T04D3931:118a-33": "bsdus te ston bar byed pa yin te /",
    "T04D3931:118a-34": "de la theg pa ni rgyu'i theg pa dang 'bras bu'i theg pa ste /",
    "T04D3931:118a-35": "rgyu ni byang chub sems dpa' rnams kyi lam ste 'di nas 'gro ba'i phyir ro //",
    "T04D3931:118a-36": "de yang sngags kyi theg pa'i tshul du bshad pa dang /",
    "T04D3931:118a-37": "pha rol tu phyin pa'i theg pa'i tshul du bshad pa ste /",
    "T04D3931:118a-38": "gzhan nas bshad pa bzhin no //",
    "T04D3931:118a-39": "'bras bu'i theg pa ni sku gsum gyi bdag nyid de /",
    "T04D3931:118a-40": "bgrod par bya ba yin pa'i phyir ro //",
    "T04D3931:118a-41": "chen po ni shes rab dang snying rje la sogs pas che ba ste /",
    "T04D3931:118a-42": "de yang /",
    "T04D3931:118a-43": "gtong ba che dang blo che ba dang mthu che ba //",
    "T04D3931:118a-44": "zhes bya bas kyang bstan to //",
    "T04D3931:118a-45": "de la shes rab chen pos ni chos thams cad",
    "T04D3931:118b-0": "sgyu ma lta bur shes shing ci @118b la yang",
    "T04D3931:118b-1": "ma chags pa'o // snying rje chen pos ni sems",
    "T04D3931:118b-2": "can gyi don rgyun mi gcod pas thabs dang shes",
    "T04D3931:118b-3": "rab 'brel pa zhes bya ste /",
    "T04D3931:118b-4": "byang chub sems dpa' rnams kyi lam yin no //",
    "T04D3931:118b-5": "shes rab dang snying rje la sogs pa chung ba ni theg pa chung ngu zhes bya ste /",
    "T04D3931:118b-6": "de yang /",
    "T04D3931:118b-7": "thabs med shes rab bral ba nyan thos nyid du ltung //",
    "T04D3931:118b-8": "zhes bya bas kyang gsungs so //",
    "T04D3931:118b-9": "de'i phyir nyan thos ni mya ngan las 'das pa'i mthar ltung ste /",
    "T04D3931:118b-10": "phung po lhag ma dang bcas pa dang lhag ma",
    "T04D3931:118b-11": "med pa'i mya ngan las 'das pa mngon sum du",
    "T04D3931:118b-12": "byas nas sems can gyi don yal bar dor ro",
    "T04D3931:118b-13": "// so so'i skye bo rnams ni 'khor ba'i mthar",
    "T04D3931:118b-14": "ltung ste sdug bsngal sna tshogs nyams su myong ngo",
    "T04D3931:118b-15": "// // byang chub sems dpa' ni mtha' de dag spangs te /",
    "T04D3931:118b-16": "shes rab chen pos ni 'khor ba'i mtha' la mi gnas /",
    "T04D3931:118b-17": "thugs rje chen pos ni mya ngan las 'das pa'i",
    "T04D3931:118b-18": "mtha' la mi gnas pas de ni mtha' gnyis la",
    "T04D3931:118b-19": "mi gnas pa'i mya ngan las 'das pa zhes bya'o",
    "T04D3931:118b-20": "// de yang mi gnas pa'i mya ngan las 'das pa zhes bya ba dang /",
    "T04D3931:118b-21": "stong pa snying rje dbyer med pa //",
    "T04D3931:118b-22": "rgyud gang la ni rab brten pa //",
    "T04D3931:118b-23": "'jig rten mgon gyi sgrub thabs te //",
    "T04D3931:118b-24": "'di ni sangs rgyas kun gyis bshad //",
    "T04D3931:118b-25": "ces bya bas gsungs so ;",
    "T04D3931:118b-26": "/ de'i phyir theg pa chen po ni shes rab dang snying rje yin no //",
    "T04D3931:118b-27": "dbu ma ni mtha' thams cad dang bral ba dang /",
    "T04D3931:118b-28": "snying po'i don gyi dbu ma ste /",
    "T04D3931:118b-29": "de yang sgra dang don to //",
    "T04D3931:118b-30": "don gyi dbu ma ni bden pa gnyis te 'og nas bshad do //",
    "T04D3931:118b-31": "sgra'i dbu ma ni dbu ma brjod pa'i sgra ste /",
    "T04D3931:118b-32": "mtha' gnyis spong ba'i tshig gdags pa tsam mo /",
    "T04D3931:118b-33": "de'i man ngag ni gces spras su bya ba ste /",
    "T04D3931:118b-34": "tshegs chung ngus don chen po rtogs pas na man ngag ste /",
    "T04D3931:118b-35": "de bsgom zhes bya bar sbyar te 'og nas 'chad do //",
    "T04D3931:118b-36": "thog ma med pa nas zhes bya ba ni 'khor ba thog ma tha ma med pa'o //",
    "T04D3931:118b-37": "dngos por zhen pa ni bden par zhen pa'o //",
    "T04D3931:118b-38": "gzung 'dzin la sogs par ro //",
    "T04D3931:118b-39": "bden pa gnyis su bzhag go zhes bya ba ni",
    "T04D3931:118b-40": "yang dag par na gcig dang tha mi dad par",
    "T04D3931:118b-41": "bstan te / gcig na ni kun rdzob spong ba",
    "T04D3931:118b-42": "bzhin du don dam pa yang spong ba nyid du",
    "T04D3931:119a-0": "bstan te / 'gyur la / kun rdzob tha dad pa bzhin du don dam @119a * //",
    "T04D3931:119a-1": "pa yang tha dad par 'gyur ro //",
    "T04D3931:119a-2": "kun rdzob dri ma dang bcas pa bzhin du don",
    "T04D3931:119a-3": "dam pa yang dri ma dang bcas par 'gyur ro",
    "T04D3931:119a-4": "// tha dad na ni chos can dang chos nyid du yang mi 'gyur la /",
    "T04D3931:119a-5": "'dus byas kyi mtshan ma zil gyis gnon par yang mi 'gyur te /",
    "T04D3931:119a-6": "lam sgom pa yang don med par 'gyur ro //",
    "T04D3931:119a-7": "de bas na de nyid dang gzhan du brjod du med do //",
    "T04D3931:119a-8": "rgyas par ni gzhan nas bshad pa bzhin no //",
    "T04D3931:119a-9": "de yang ji skad du zhe na /",
    "T04D3931:119a-10": "'du byed khams dang don dam mtshan nyid ni //",
    "T04D3931:119a-11": "gcig dang tha dad nyid las rnam par grol //",
    "T04D3931:119a-12": "gcig dang tha dad nyid du gang rtog pa //",
    "T04D3931:119a-13": "de ni tshul bzhin ma yin log zhugs yin //",
    "T04D3931:119a-14": "zhes gsungs pa dang /",
    "T04D3931:119a-15": "yang dung la sogs pa'i dkar po nyid bzhin du",
    "T04D3931:119a-16": "de nyid dang gzhan pa las grol bar bstan te",
    "T04D3931:119a-17": "mdor bsdus pa'i don to //",
    "T04D3931:119a-18": "yan lag rgyas par bshad de kun rdzob tu chos",
    "T04D3931:119a-19": "thams cad ces bya ba la sogs pa ni thos",
    "T04D3931:119a-20": "bsam las byung ba'i shes pas chos thams cad bden",
    "T04D3931:119a-21": "pa gnyis kyi tshul du slob pa zhes bya bar",
    "T04D3931:119a-22": "ston to // de la kun rdzob ni 'khrul pa'i shes pa ste /",
    "T04D3931:119a-23": "de kho na nyid kyi don la sgrib pa ni gzhan du ji ltar bshad pa bzhin no //",
    "T04D3931:119a-24": "chos thams cad ni ma lus pa'i don te go sla'o //",
    "T04D3931:119a-25": "tshu rol mthong ba ni bden pa ma mthong ba rnams so //",
    "T04D3931:119a-26": "ngor byas pa ni zhen pa'i bsam pa dang sbyar ba'o //",
    "T04D3931:119a-27": "rgyu 'bras la sogs pa ni phung po dang khams dang skye mched la sogs pa rnams so //",
    "T04D3931:119a-28": "ji ltar snang ba ni ma brtags na nyams dga' ba ste /",
    "T04D3931:119a-29": "snang la rang bzhin med pa'i don te /",
    "T04D3931:119a-30": "de yang /",
    "T04D3931:119a-31": "gang dag rten nas dngos po rnams //",
    "T04D3931:119a-32": "chu yi zla ba lta bur ni //",
    "T04D3931:119a-33": "yang dag ma yin log min pa //",
    "T04D3931:119a-34": "'dod pa de dag ltas mi 'phrogs //",
    "T04D3931:119a-35": "zhes bya bas kyang bstan te /",
    "T04D3931:119a-36": "bden pa ni don byed nus pa nyid du bden pa dang /",
    "T04D3931:119a-37": "snang ba tsam du bden pa ste /",
    "T04D3931:119a-38": "brtags shing dpyad na bden par ma grub ces bya ba'i don to //",
    "T04D3931:119a-39": "de yang /",
    "T04D3931:119a-40": "rigs pas brtags na bden ma yin //",
    "T04D3931:119a-41": "de las gzhan du bden pa ste //",
    "T04D3931:119a-42": "des na dngos po gcig nyid la //",
    "T04D3931:119a-43": "bden dang mi bden ji ltar 'gal //",
    "T04D3931:119a-44": "zhes bya bas kyang bstan to //",
    "T04D3931:119b-0": "don dam @119b par zhes bya ba ni yang dag pa'i shes rab ste /",
    "T04D3931:119b-1": "yang dag pa'i don la mi slu bas sam 'bras",
    "T04D3931:119b-2": "bu dam pa 'byin pas ni don du gnyer ba",
    "T04D3931:119b-3": "byas pas dam pa ste /",
    "T04D3931:119b-4": "des brtags na 'ga' yang grub pa med do //",
    "T04D3931:119b-5": "kun rdzob tu ji ltar snang ba ni phyi dang nang gi dngos po rnams so //",
    "T04D3931:119b-6": "gtan tshigs chen po zhes bya ba ni gtan tshigs",
    "T04D3931:119b-7": "ni bsgrub bya sgrub pa la mi slu bas na",
    "T04D3931:119b-8": "gtan tshigs te / tha snyad kyi tshad ma las",
    "T04D3931:119b-9": "rang bzhin 'brel ba yod na don gyis go /",
    "T04D3931:119b-10": "zhes bya bas kyang bstan to //",
    "T04D3931:119b-11": "chen po ni du ba la sogs pa'i tha snyad",
    "T04D3931:119b-12": "kyi gtan tshigs la ltos te chen po yin la",
    "T04D3931:119b-13": "/ de dag ni tha snyad kyi don la mi slu ba yin no //",
    "T04D3931:119b-14": "'dir ni yang dag pa'i don la mi slu ba dang /",
    "T04D3931:119b-15": "dngos po'i bye brag thams cad 'joms par byed pa dang /",
    "T04D3931:119b-16": "lta ba ngan pa'i gdon thams cad zhi bar byed pa dang /",
    "T04D3931:119b-17": "spros pa'i mtha' thams cad 'gog par byed pas na chen po'o //",
    "T04D3931:119b-18": "de bas na /",
    "T04D3931:119b-19": "rgyal ba kun gyi stong nyid ni //",
    "T04D3931:119b-20": "lta kun nges par sel ba yin //",
    "T04D3931:119b-21": "zhes bya bas kyang gsungs so //",
    "T04D3931:119b-22": "rnams kyis ni rnam pa bzhi ste /",
    "T04D3931:119b-23": "de yang /",
    "T04D3931:119b-24": "gang gi rten cing 'brel par 'byung //",
    "T04D3931:119b-25": "'gag pa med pa skye med pa //",
    "T04D3931:119b-26": "zhes bya ba dang /",
    "T04D3931:119b-27": "rang las ma yin gzhan las min //",
    "T04D3931:119b-28": "gnyis las ma yin rgyu med min //",
    "T04D3931:119b-29": "dngos po gang dag gang na yang //",
    "T04D3931:119b-30": "skye ba nam yang yod ma yin //",
    "T04D3931:119b-31": "zhes bya ba dang /",
    "T04D3931:119b-32": "du mas dngos po gcig mi byed //",
    "T04D3931:119b-33": "du mas du ma byed ma yin //",
    "T04D3931:119b-34": "gcig gis du ma'i dngos mi byed //",
    "T04D3931:119b-35": "gcig gis gcig byed pa yang min //",
    "T04D3931:119b-36": "zhes bya ba dang /",
    "T04D3931:119b-37": "bdag dang gzhan smras dngos 'di dag / yang dag tu ni gcig pa dang //",
    "T04D3931:119b-38": "du ma'i rang bzhin bral ba'i phyir //",
    "T04D3931:119b-39": "rang bzhin med de gzugs brnyan bzhin //",
    "T04D3931:119b-40": "zhes bya ste /",
    "T04D3931:119b-41": "sbyor ba'i cha gcig tsam mo //",
    "T04D3931:119b-42": "rgyas par ni gzhan du bshad pa bzhin no //",
    "T04D3931:119b-43": "gshegs shing bsal ba ni phyogs cha'i dbye bas te /",
    "T04D3931:119b-44": "cha bcu drug gam bcu la sogs pa'i brtags pas so //",
    "T04D3931:119b-45": "skra'i rtse mo brgyar gshags pa'i tshad ni shin tu yang phra ba'i chad do //",
    "T04D3931:119b-46": "khong du chud pa ni thos bsam gyi shes pas",
    "T04D3931:119b-47": "chos thams cad bden pa gnyis kyi tshul du bslab",
    "T04D3931:119b-48": "par bya'o zhes bya bar ston to //",
    "T04D3931:120a-0": "de yang slob pa'i @120a * //",
    "T04D3931:120a-1": "sngon du 'gro ba ni thos bsam gyi shes pa ste /",
    "T04D3931:120a-2": "thos bsam byas nas sgom pa ni /",
    "T04D3931:120a-3": "de yang /",
    "T04D3931:120a-4": "mang du thos pa nags kyi nang dag tu //",
    "T04D3931:120a-5": "lang tsho yol ba rnams kyi gnas pa bde /",
    "T04D3931:120a-6": "zhes bya ba dang /",
    "T04D3931:120a-7": "yang dag shes tshol sngon btang ste //",
    "T04D3931:120a-8": "zhes bya bas kyang bstan pa'o //",
    "T04D3931:120a-9": "da ni man ngag bsgom pa'i rim pa bstan par bya ste /",
    "T04D3931:120a-10": "man ngag ni gong du bshad la /",
    "T04D3931:120a-11": "bsgom pa ni sbyor ba dang /",
    "T04D3931:120a-12": "dngos gzhi dang /",
    "T04D3931:120a-13": "rjes rnam pa gsum mo //",
    "T04D3931:120a-14": "stan bde ba la skyil mo krung gis 'dug ste",
    "T04D3931:120a-15": "zhes bya bas ni ting nge 'dzin gyi sbyor ba",
    "T04D3931:120a-16": "bstan te / sems can thams cad mi spong ba'i bsam pa dang /",
    "T04D3931:120a-17": "brtson 'grus chen po tshad med pas byang chub chen po bsgrub pa'i sems pa'o //",
    "T04D3931:120a-18": "re zhig dngos po ni gnyis te zhes bya bas ni brtag pa'o //",
    "T04D3931:120a-19": "gzugs can dang gzugs can ma yin pa ni phan",
    "T04D3931:120a-20": "tshun spangs te gnas pa'i mtshan nyid kyi 'gal ba",
    "T04D3931:120a-21": "yin pas dngos po kun la khyab ste phung po",
    "T04D3931:120a-22": "gsum pa sel bar byed do //",
    "T04D3931:120a-23": "de la gzugs can nam zhes bya bas ni gzugs ma grub par ston te /",
    "T04D3931:120a-24": "de yang rgyu dang 'bras bur 'dod do //",
    "T04D3931:120a-25": "de la rgyu ni 'byung ba bzhi po rdul phra rab yin la /",
    "T04D3931:120a-26": "de yang cha du mar dmigs pas cha med pa'i gcig pu mi 'grub bo //",
    "T04D3931:120a-27": "gcig pu ma grub na du ma nyid kyang mi 'grub ste /",
    "T04D3931:120a-28": "du ma ni gcig la sogs pa'i ngo bo yin no //",
    "T04D3931:120a-29": "de ltar gcig dang du ma ma gtogs par phung po gzhan yang mi 'grub ste /",
    "T04D3931:120a-30": "gcig dang du ma ma gtogs par //",
    "T04D3931:120a-31": "rnam pa gzhan dang ldan pa yi //",
    "T04D3931:120a-32": "dngos po mi rung 'di gnyis ni //",
    "T04D3931:120a-33": "phan tshun spangs te gnas phyir ro //",
    "T04D3931:120a-34": "zhes ji skad bshad pa lta bu'o //",
    "T04D3931:120a-35": "de ltar yang rdul phra rab ma grub na 'bras bu'i gzugs kyang mi 'grub ste /",
    "T04D3931:120a-36": "sa bon med na myu gu 'gags pa bzhin no //",
    "T04D3931:120a-37": "de yang /",
    "T04D3931:120a-38": "de ltar rtsom byed med pa'i phyir //",
    "T04D3931:120a-39": "rdzas la sogs pa gsal zhes bya bas bstan to //",
    "T04D3931:120a-40": "shin tu snang ba yang med do //",
    "T04D3931:120a-41": "zhes bya ba dang /",
    "T04D3931:120a-42": "snang ba ni mtshan ma ste /",
    "T04D3931:120a-43": "'ching ba'i rgyu yin pas na mtshan ma mi 'byung ngo zhes bya ba'i don to //",
    "T04D3931:120a-44": "da ni sems kyi mtshan ma ma dmigs pa nyid",
    "T04D3931:120b-0": "du ston pas gzugs can @120b ma yin pa zhes",
    "T04D3931:120b-1": "bya ba smos so //",
    "T04D3931:120b-2": "de la don byed nus pa ni skad cig ma",
    "T04D3931:120b-3": "yin pas skad cig gi cha dbye bar bya ste",
    "T04D3931:120b-4": "/ de yang 'das pa ni dngos po zhig pas med do //",
    "T04D3931:120b-5": "yod na ni da lta nyid du 'gyur ro //",
    "T04D3931:120b-6": "ma 'ongs pa ni dngos po ma skyes pas med do //",
    "T04D3931:120b-7": "yod na ni da lta ba bzhin du ma 'ongs pa nyid du mi 'gyur ro //",
    "T04D3931:120b-8": "de'i phyir da lta ba'i sems shin tu brtag dka' ste zhes bya ba smos so //",
    "T04D3931:120b-9": "brtag dka' ba ni brtsal na dmigs su med pas so /",
    "T04D3931:120b-10": "kha dog dang dbyibs dang bral ba ni sngon po dang ser po la sogs pa dang /",
    "T04D3931:120b-11": "ring po dang thung ngu la sogs pa dang bral bas so //",
    "T04D3931:120b-12": "gcig dang du ma dang bral bas ni gcig dang",
    "T04D3931:120b-13": "du mas brtag me bzod de gzhan du bshad pa",
    "T04D3931:120b-14": "bzhin no // ma skyes pa ni yod pa dang med pa ma skyes bas so //",
    "T04D3931:120b-15": "rang bzhin gyis 'od gsal ba ni rang la mi rtog pa dang /",
    "T04D3931:120b-16": "dri ma dang bral bas ni rang bzhin gyis 'od gsal ba'o //",
    "T04D3931:120b-17": "stsogs pa smos pa ni mu bzhi skye ba dang bral bas sam /",
    "T04D3931:120b-18": "rang dang gzhan dang gnyis ka dang /",
    "T04D3931:120b-19": "rgyu med pa la sogs pa skye ba dang bral ba dang /",
    "T04D3931:120b-20": "yang dag par na yod med kyi mtha' las 'das te sgyu ma lta bu'o //",
    "T04D3931:120b-21": "rigs pa'i mtshon gyis zhes pa ni rigs pa nyid",
    "T04D3931:120b-22": "mtshon dang 'dra ste gcod par byed cing 'jig par",
    "T04D3931:120b-23": "byed pas so // ye shes snang ba'i rgyan las kyang /",
    "T04D3931:120b-24": "sangs rgyas rnams kyis nam yang ni //",
    "T04D3931:120b-25": "gtan du chos rnams thams cad dag / sems ma rnyed cing chos mkhyen pa //",
    "T04D3931:120b-26": "dmigs mi mnga' la phyag 'tshal bstod //",
    "T04D3931:120b-27": "ces gsungs so ;",
    "T04D3931:120b-28": "/ ma grub par rtogs pas ni sbyor ba'i shes pas so //",
    "T04D3931:120b-29": "de ltar gnyis po ci'i ngo bor yang ma grub",
    "T04D3931:120b-30": "ces bya ba ni ting nge 'dzin gyis ston par",
    "T04D3931:120b-31": "byed do // gnyis po ni gzugs can dang gzugs can ma yin pa'o //",
    "T04D3931:120b-32": "ma grub pa ni don dam par ma grub pa ste /",
    "T04D3931:120b-33": "gzhan gyi rtog pa bkag pa'o //",
    "T04D3931:120b-34": "so sor rtog pa'i shes rab de nyid kyang mi",
    "T04D3931:120b-35": "'grub ste zhes bya bas ni bdag nyid kyi rtog",
    "T04D3931:120b-36": "pa 'gog par byed do //",
    "T04D3931:120b-37": "shes rab ni dngos po'i bye brag yin pas dngos",
    "T04D3931:120b-38": "po ma grub na shes rab de nyid kyang mi",
    "T04D3931:120b-39": "'grub ste / shing ma grub na sha pa la sogs pa bkag pa bzhin no //",
    "T04D3931:121a-0": "@121a * // de yang bsreg bya tshig pa'i me //",
    "T04D3931:121a-1": "bsreg bya tshig nas mi gnas ltar //",
    "T04D3931:121a-2": "zhes pa dang /",
    "T04D3931:121a-3": "yang gong du bsdus pa'i tshul gyis sems ma grub na sems las byung ba yang mi 'grub ste /",
    "T04D3931:121a-4": "nyi ma dang 'od zer bzhin no //",
    "T04D3931:121a-5": "sems ni de ltar bkag pa'i phyir //",
    "T04D3931:121a-6": "sems las byung ba rnams kyang bsal //",
    "T04D3931:121a-7": "zhes pa'o //",
    "T04D3931:121a-8": "dper na shing gnyis drud pa las /",
    "T04D3931:121a-9": "me 'byung ba'i rkyen gyis zhes bya ba la sogs",
    "T04D3931:121a-10": "pa ni lung gi sgo nas 'chad par byed do",
    "T04D3931:121a-11": "/ so sor rtog pa'i shes rab ni me dang 'dra la /",
    "T04D3931:121a-12": "rtog pa thams cad ni bud shing dang 'dra bar gsungs te /",
    "T04D3931:121a-13": "ji skad du /",
    "T04D3931:121a-14": "'gro ba'i chos kun rnam shes kyi //",
    "T04D3931:121a-15": "me yi bud shing yin par 'dod //",
    "T04D3931:121a-16": "de dag ji bzhin rnam 'byed pa'i //",
    "T04D3931:121a-17": "me yis bsregs na nye zhir 'gyur //",
    "T04D3931:121a-18": "zhes bya ba dang /",
    "T04D3931:121a-19": "so sor rtog pa'i me dag tu //",
    "T04D3931:121a-20": "mi dge'i rtog pa kun bsreg pas //",
    "T04D3931:121a-21": "zhes gsungs so ;",
    "T04D3931:121a-22": "/ rang dang spyi'i mtshan nyid ces pa ni spyi'i",
    "T04D3931:121a-23": "mtshan nyid ni stong pa dang bdag med pa la",
    "T04D3931:121a-24": "sogs pa'o // rang gi mtshan nyid dga' ba dang gdung ba la sogs pa'o //",
    "T04D3931:121a-25": "shes rab de nyid ni mnyam par gzhag pa'i shes pa de nyid do //",
    "T04D3931:121a-26": "snang ba med pa ni bdag dang gzhan gyi rtog pa dang bral ba'o //",
    "T04D3931:121a-27": "de yang ;",
    "T04D3931:121a-28": "gang tshe shes dang shes bya dag / bdag nyid rjes su mi mthong bas //",
    "T04D3931:121a-29": "de tshe mtshan ma mi 'byung phyir //",
    "T04D3931:121a-30": "gnas pa brten phyir mi bzhengs so //",
    "T04D3931:121a-31": "zhes bya bas kyang bstan to //",
    "T04D3931:121a-32": "'od gsal ba ni rang bzhin gyis rnam par dag pas so //",
    "T04D3931:121a-33": "mtha' dang bral ba ni rtag chad la sogs pa dang bral ba'o //",
    "T04D3931:121a-34": "cir yang ma grub pa ni gcig pa dang du",
    "T04D3931:121a-35": "ma la sogs pa gang du yang ma grub pas",
    "T04D3931:121a-36": "so // bying ba dang rgod pa la sogs pa thams cad ni ting nge 'dzin gyi skyon te /",
    "T04D3931:121a-37": "de yang bying ba ni nang du rmugs pa'o //",
    "T04D3931:121a-38": "rgod pa ni sems rnam par g-yengs pa'o //",
    "T04D3931:121a-39": "stsogs pas ni mtshan ma gzhan dag kyang ngo //",
    "T04D3931:121a-40": "gnas skabs der ni mnyam par gzhag pa'i gnas skabs der ro //",
    "T04D3931:121a-41": "cir yang mi 'dzin pa ni gzung ba dang 'dzin pa'i rtog pa dang bral bas so //",
    "T04D3931:121a-42": "dran pa dang yid la byed pa thams cad spangs",
    "T04D3931:121a-43": "pa ni 'das pa dang ma 'ongs pa la dmigs",
    "T04D3931:121b-0": "pa'i rtog pa spangs @121b pa'i /",
    "T04D3931:121b-1": "gzugs sdu gu la sogs pa spangs pa'o //",
    "T04D3931:121b-2": "rnam par rtog pa'i dgra'am chom rkun gyi dgra'am chom rkun dang 'dra ste /",
    "T04D3931:121b-3": "ting nge 'dzin gyi nor 'phrogs pas dgra ste /",
    "T04D3931:121b-4": "de'i phyir shes bzhin gyi bya ra bas de dag spang ba'o //",
    "T04D3931:121b-5": "de yang ji skad du /",
    "T04D3931:121b-6": "sems kyi glang po log 'gro ba //",
    "T04D3931:121b-7": "dmigs pa'i ka ba brtan po la //",
    "T04D3931:121b-8": "dran pa'i thag pas nges bcings nas //",
    "T04D3931:121b-9": "shes rab lcags kyus rim dbang bya //",
    "T04D3931:121b-10": "zhes gsungs so //",
    "T04D3931:121b-11": "tha snyad du ni ma chen po dmigs na spu langs pa'i bye brag bkag pa bzhin no //",
    "T04D3931:121b-12": "de'i phyir tshogs gnyis bsags pas gnyis su snang ba bskyed par mi rigs so //",
    "T04D3931:121b-13": "gal te bcom ldan 'das ni sgyu ma'i mkhan po",
    "T04D3931:121b-14": "bzhin du sgyu ma la sgyu ma nyid du mkhyen",
    "T04D3931:121b-15": "cing bden pa nyid du zhen pa mi 'byung bas",
    "T04D3931:121b-16": "de nyid ma 'khrul ba yin no zhe na /",
    "T04D3931:121b-17": "de lta na ni bdag tu smra ba rnams kyis",
    "T04D3931:121b-18": "kyang bdag la bdag rtag pa nyid du shes pa",
    "T04D3931:121b-19": "dang / nyan thos kyis kyang dngos po la dngos po nyid du shes pa dang /",
    "T04D3931:121b-20": "sems tsam du smra bas kyang rang rig la don",
    "T04D3931:121b-21": "dam nyid du shes pa de nyid ma 'khrul pa",
    "T04D3931:121b-22": "yin no zhes brjod na ji skad du smra bar",
    "T04D3931:121b-23": "bya / gal te bdag la sogs pa ni dngos po ni shes bya la mi gnas te /",
    "T04D3931:121b-24": "tshad mas gnod cing tshad mas ma grub pas na",
    "T04D3931:121b-25": "sgro btags pa tsam du zad pas der 'dzin pa",
    "T04D3931:121b-26": "ni 'khrul pa nyid du 'gyur gyi /",
    "T04D3931:121b-27": "sgyu ma tsam du ni tshad mas grub cing tshad",
    "T04D3931:121b-28": "mas mi gnod pa de ji lta ba bzhin du",
    "T04D3931:121b-29": "shes pa ni 'khrul par mi 'gyur ro zhe na",
    "T04D3931:121b-30": "de ni mi rigs te /",
    "T04D3931:121b-31": "phyin ci ma log pa'i ye shes kyi shes bya",
    "T04D3931:121b-32": "la sgyu ma lta bur gnas pa ni gang du",
    "T04D3931:121b-33": "yang ma grub ste /",
    "T04D3931:121b-34": "shes pa ma 'khrul ba'i shes bya la rab rib la sogs pa mi gnas pa bzhin no //",
    "T04D3931:121b-35": "gal te kun rdzob ji ltar snang ba bzhin du",
    "T04D3931:121b-36": "ma mkhyen na thams cad mkhyen pa'i ye shes su",
    "T04D3931:121b-37": "mi 'gyur ro zhe na /",
    "T04D3931:121b-38": "de ltar na ni dbang po skyon med kyi mngon",
    "T04D3931:121b-39": "sum la sgyu ma'i rta dang rab rib la sogs",
    "T04D3931:121b-40": "pa mi snang bas mngon sum ma yin pa nyid",
    "T04D3931:121b-41": "du 'gyur ro // de'i phyir 'khrul pa spangs pa'i ye shes la brdzun pa mi rigs te /",
    "T04D3931:121b-42": "brdzun pa snang na ni ye shes de nyid kyang 'khrul pa nyid du 'gyur te /",
    "T04D3931:121b-43": "smig rgyu la chu ra shes pa bzhin no //",
    "T04D3931:121b-44": "de lta ma yin na yul de yang dngos po nyid du 'gyur ba dang /",
    "T04D3931:122a-0": "shes pa gang @122a * //",
    "T04D3931:122a-1": "yang 'khrul pa nyid du mi 'gyur ro //",
    "T04D3931:122a-2": "de'i phyir mthar thug pa'i ye shes la gnyis su snang ba'i mtshan ma ga la 'byung /",
    "T04D3931:122a-3": "gnyis su snang ba dang mtshan ma 'khrul pa ni",
    "T04D3931:122a-4": "ming tsam tha dad kyi don tha dad med do",
    "T04D3931:122a-5": "// mdo las ji skad du /",
    "T04D3931:122a-6": "rab 'byor gzugs ni mtshan ma'o ;",
    "T04D3931:122a-7": "/ sgra ni mtshan ma'o zhes bya ba dang /",
    "T04D3931:122a-8": "yang /",
    "T04D3931:122a-9": "sangs rgyas drang srong chen po dang //",
    "T04D3931:122a-10": "rgyal sras rnams kyi ting nge 'dzin //",
    "T04D3931:122a-11": "mtshan ma rnam par spangs pa yin //",
    "T04D3931:122a-12": "'jig rten rnams kyi mtshan par bcas //",
    "T04D3931:122a-13": "zhes bya ba la sogs pa lta bu'o //",
    "T04D3931:122a-14": "gal te kun rdzob med par dogs pa'i 'jigs pas",
    "T04D3931:122a-15": "skrag nas ye shes la kun rdzob mi snang na",
    "T04D3931:122a-16": "snang ba gsal bar 'gyur ro zhe na /",
    "T04D3931:122a-17": "de ni mi rigs te /",
    "T04D3931:122a-18": "mi snang ba la gsal bas ma khyab pas ma des pa nyid du 'gyur ro //",
    "T04D3931:122a-19": "dbang po skyon med kyi shes pa la zla ba gnyis pa dang /",
    "T04D3931:122a-20": "rab rib la sogs pa mi snang ste /",
    "T04D3931:122a-21": "shes pa des de dag gsal ba ma yin pa bzhin no //",
    "T04D3931:122a-22": "shes rab dang ye shes kyis brtags na ni bden pa dang brdzun pa dang /",
    "T04D3931:122a-23": "yod pa dang med pa dang /",
    "T04D3931:122a-24": "chos gang yang gnas pa med bas rab tu mi gnas pa'i dbu ma zhes bya ste /",
    "T04D3931:122a-25": "ji skad du /",
    "T04D3931:122a-26": "gang blo yod dang med pa las //",
    "T04D3931:122a-27": "rnam par 'das shing mi gnas pa //",
    "T04D3931:122a-28": "de dag zab mo dmigs med pa'i //",
    "T04D3931:122a-29": "rkyen gyi don la rnam par bsgom //",
    "T04D3931:122a-30": "zhes gsungs so //",
    "T04D3931:122a-31": "'dis ni thos bsam gyi rim pa yang bshad pa yin no //",
    "T04D3931:122a-32": "de las gzhan du tha snyad kyi tshad ma 'i",
    "T04D3931:122a-33": "yul du kun rdzob thams cad gnas pa yin pas",
    "T04D3931:122a-34": "bkag pa ni ma yin no ;",
    "T04D3931:122a-35": "/ ting nge 'dzin ni dmigs pa la sems rtse gcig pa ste /",
    "T04D3931:122a-36": "de ma thag tu bsam gyis mi khyab pa'i sku",
    "T04D3931:122a-37": "gsum 'grub pa'i rgyu nus pa thogs pa med pa",
    "T04D3931:122a-38": "yin no // mngon sum du byas phan chad ni //",
    "T04D3931:122a-39": "zhes pa ni yang dag par rdzogs pa'i sangs rgyas",
    "T04D3931:122a-40": "kyi sa thob phan chad ni mnyam pa nyid du",
    "T04D3931:122a-41": "byang chub pas ye shes kyi bye brag tha dad",
    "T04D3931:122a-42": "kyang chos kyi dbyings kyi rang bzhin du gcig ste",
    "T04D3931:122a-43": "/ gangg'a dang /",
    "T04D3931:122a-44": "sindhu dang /",
    "T04D3931:122a-45": "pakshu la sogs pa chu'i bye brag tha dad kyang rgya mtsho chen po'i rang bzhin du gcig ste /",
    "T04D3931:122a-46": "ji skad du /",
    "T04D3931:122a-47": "chos kyi dbyings la dbyer med phyir //",
    "T04D3931:122a-48": "rigs ni tha dad rung ma yin //",
    "T04D3931:122b-0": "@122b zhes pa ste /",
    "T04D3931:122b-1": "rten pa'i chos kyi bye brag gis //",
    "T04D3931:122b-2": "de yi dbye ba rab tu bshad //",
    "T04D3931:122b-3": "ces gsungs pas so //",
    "T04D3931:122b-4": "rjes thob mi mnga' ba ni mtshan ma mi 'byung bas so //",
    "T04D3931:122b-5": "dus ni snga phyi la sogs pa'o //",
    "T04D3931:122b-6": "mnyam par gzhag pa ni chos kyi dbyings las ma g-yos pas so //",
    "T04D3931:122b-7": "ji skad du /",
    "T04D3931:122b-8": "glang chen bzhugs kyang mnyam par bzhugs //",
    "T04D3931:122b-9": "glang chen bzhengs kyang mnyam par bzhengs //",
    "T04D3931:122b-10": "zhes gsungs pa lta bu'o //",
    "T04D3931:122b-11": "de lta ma yin na zhes bya ba ni gnyis su snang ba'i mtshan ma 'byung na'o //",
    "T04D3931:122b-12": "khyad par med pa ni slob ma'i lam la gnas pa dang /",
    "T04D3931:122b-13": "khyad par med pa dang /",
    "T04D3931:122b-14": "gzung ba dang 'dzin pa'i 'khrul rtog ma spangs pa ste /",
    "T04D3931:122b-15": "mnyam pa nyid du byang chub par mi 'gyur bas",
    "T04D3931:122b-16": "gnyis su snang ba'i mtshan ma 'byung bar mi rigs",
    "T04D3931:122b-17": "pa'o // ji skad du /",
    "T04D3931:122b-18": "byang chub nam mkha'i mtshan nyid de //",
    "T04D3931:122b-19": "mtshan ma thams cad spangs phyir ro //",
    "T04D3931:122b-20": "zhes bya ba dang /",
    "T04D3931:122b-21": "yang rab 'byor ye shes la yul med do //",
    "T04D3931:122b-22": "ye shes la yul yod na ye shes mi shes",
    "T04D3931:122b-23": "par 'gyur ro zhes gsungs pas mtshan ma ga la",
    "T04D3931:122b-24": "'byung / gal te gnyis su snang ba mi 'byung",
    "T04D3931:122b-25": "na ye shes kyi snang ba rgyun chad par 'gyur",
    "T04D3931:122b-26": "'byung / ba dang / smon lam btab pa dang /",
    "T04D3931:122b-27": "tshogs bsags pa yang don med do snyam pa la /",
    "T04D3931:122b-28": "gzhan gyi don zhes bya ba la sogs pa smos te /",
    "T04D3931:122b-29": "'dis ni mi rtog pa'i ngang las gzugs sku gnyis 'byung zhing /",
    "T04D3931:122b-30": "sems can gyi don bsam gyis mi khyab pa mdzad par gsungs so //",
    "T04D3931:122b-31": "rnam rtog mi mnga' yang sems can gyi don 'byung ba ni 'gal ba med do //",
    "T04D3931:122b-32": "rgya mtsho las rlabs 'byung ba dang /",
    "T04D3931:122b-33": "nyi ma las 'od 'byung ba dang /",
    "T04D3931:122b-34": "yid bzhin gyi nor bu las dgos 'dod 'byung ba lta bu ste /",
    "T04D3931:122b-35": "gzhan las kyang mchod sdong la sogs pa'i dpes rtog",
    "T04D3931:122b-36": "pa mi mnga' yang sems can gyi don 'byung bar",
    "T04D3931:122b-37": "bstan to // rigs pa ni gnod pa can gyi tshad ma'o //",
    "T04D3931:122b-38": "lung ni sangs rgyas kyi bka'o //",
    "T04D3931:122b-39": "mi brjod pa ni mangs kyis dogs pa'o //",
    "T04D3931:122b-40": "gzhan gyi don ni 'jig rten dang 'jig rten las 'das pa'i don no //",
    "T04D3931:122b-41": "bskal pa grangs med pa ni grangs las 'das pa'o //",
    "T04D3931:122b-42": "tshogs ni rgyu'i don de bsod nams dang ye shes kyi tshogs so //",
    "T04D3931:123a-0": "smon lam btab @123a * //",
    "T04D3931:123a-1": "pa ni gzhan gyi don du'o //",
    "T04D3931:123a-2": "gdul bya rnams ni mig la sogs pa ste /",
    "T04D3931:123a-3": "rgyur dag pa rnams kyi'o //",
    "T04D3931:123a-4": "ji ltar 'dod pa ni gang dang gang gis 'dul",
    "T04D3931:123a-5": "ba la de dang de'i ngo bor snang ba ste",
    "T04D3931:123a-6": "/ rigs sna tshogs pa bzhin du mos pa ji lta ba bzhin du 'gyur ba'o //",
    "T04D3931:123a-7": "ji skad du ;",
    "T04D3931:123a-8": "mos pa du ma'i sems can la //",
    "T04D3931:123a-9": "spyod pa sna tshogs bstan pa yin //",
    "T04D3931:123a-10": "zab mo'i chos nyid bstan pa las //",
    "T04D3931:123a-11": "gal te mos par ma gyur kyang //",
    "T04D3931:123a-12": "smad pa dag tu mi bya ste //",
    "T04D3931:123a-13": "chos nyid bsam mi khyab ldan bya //",
    "T04D3931:123a-14": "zhes gsungs so //",
    "T04D3931:123a-15": "dngos su ni bcom ldan 'das la sangs rgyas kyi sku la sogs pa dang /",
    "T04D3931:123a-16": "gnyis su snang ba'i mtshan ma mi mnga' ste /",
    "T04D3931:123a-17": "de yang /",
    "T04D3931:123a-18": "chos kyi dbyings las ma g-yos shing //",
    "T04D3931:123a-19": "mi rtog ngang la gnas pa'o //",
    "T04D3931:123a-20": "de yang ji skad du /",
    "T04D3931:123a-21": "gang zhig nga la gzugs su mthong //",
    "T04D3931:123a-22": "zhes gsungs so //",
    "T04D3931:123a-23": "de'i phyir chos kyi sku nam mkha' lta bu ste /",
    "T04D3931:123a-24": "nam mkha' la ni mtha' dang dbus dang kha dog",
    "T04D3931:123a-25": "du ma la sogs pa'i tha dad pa gang yang",
    "T04D3931:123a-26": "med kyang sems can rnams kyis mtha' dang dbus dang",
    "T04D3931:123a-27": "sngon po dang ser po dang tha dad du mar",
    "T04D3931:123a-28": "rtog go // gal te gzugs kyi sku la sogs",
    "T04D3931:123a-29": "pa la rtog pa mi mnga' na sems can gyi",
    "T04D3931:123a-30": "don mdzad pa 'di mi rigs so zhe na /",
    "T04D3931:123a-31": "de'i don ni gong du bshad zin to //",
    "T04D3931:123a-32": "nyi ma la rnam rtog mi mnga' yang 'od zer",
    "T04D3931:123a-33": "sna tshogs 'byung zhing dngos po gsal bar byed do",
    "T04D3931:123a-34": "// nyi ma'i dkyil 'khor de nyid 'od zer ma yin no //",
    "T04D3931:123a-35": "nyi ma'i dkyil 'khor de nyid 'od zer yin na khang pa'i nang la sogs pa dang /",
    "T04D3931:123a-36": "yul 'di nyid du gnas par 'gyur la /",
    "T04D3931:123a-37": "dkyil 'khor de nyid kyang tha dad par 'gyur ro //",
    "T04D3931:123a-38": "'od zer de nyid kyang nyi ma'i dkyil 'khor ma yin te /",
    "T04D3931:123a-39": "de nyid yin na nam mkha' de nyid du gnas par 'gyur la /",
    "T04D3931:123a-40": "dngos po kun gsal bar byed par yang mi 'gyur ro //",
    "T04D3931:123a-41": "de'i phyir de la de nyid 'od zer ma yin",
    "T04D3931:123a-42": "yang de las 'od zer 'byung zhing dngos po kun",
    "T04D3931:123a-43": "gsal bar byed do //",
    "T04D3931:123a-44": "de nyid kyi phyir mdo las sangs rgyas nam mkha' lta bu ste /",
    "T04D3931:123a-45": "sems can rnams ni ri lta bu'o zhes gsungs pas bsam gyis mi khyab bo //",
    "T04D3931:123b-0": "mar me mdzad kyi dgongs pa dpag @123b dka' zhing ;",
    "T04D3931:123b-1": "/ dbu ma'i don chen blo yi yul min yang //",
    "T04D3931:123b-2": "mi shes bshad 'dod ston pa'i don ched du //",
    "T04D3931:123b-3": "man ngag gsal por pradzny'a mo kshasa byas //",
    "T04D3931:123b-4": "dge ba 'di yi bsod nams gang thob des //",
    "T04D3931:123b-5": "sa chu me rlung nam mkha' gnas kyi bar //",
    "T04D3931:123b-6": "bstan pa rin chen 'jig rten gnas gyur nas //",
    "T04D3931:123b-7": "'gro ba byang chub go 'phang thob par shog //",
    "T04D3931:123b-8": "dbu ma'i man ngag gi 'grel pa pandi ta shes",
    "T04D3931:123b-9": "rab thar pas mdzad pa rdzogs so /",
    "T04D3931:123b-11": "// / rgya gar gyi mkhan po shes rab thar pa de nyid dang /"
}
{
    "NG0045:1": "@#// rgya gar skad du /",
    "NG0045:2": "tsit+ta pra hr-i da ya sha ya su+u ra su",
    "NG0045:3": "mu da ya shud+d+ha gu h+yar+tha su ra sam ha",
    "NG0045:4": "ra pad+ya ta mahk+ship+nu sur+ya tsan+d+ra dz+wa la tan+t+ra /",
    "NG0045:5": "bod skad du /",
    "NG0045:6": "thugs kyi yang snying dgongs pa'i bcud 'dus pa /",
    "NG0045:7": "bka' rgyud rnams kyi gsang don bcud dril ba ma rig mun sel nyi zla 'bar ba'i rgyud /",
    "NG0045:8": "ye gnas thog ma'i sangs rgyas 'od gsal ngang dngas la phyag 'tshal lo //",
    "NG0045:9": "'di skad bdag gis go zhing rtogs pa'i dus gcig na /",
    "NG0045:10": "chos nyid kyi klong dbyings kyi stong ra na /",
    "NG0045:11": "mkha' klong rnam par dag pa'i gnas //",
    "NG0045:12": "'od sna tshogs gcig tu 'dus pa /",
    "NG0045:13": "rin po che spungs pa rnam par dag pa bsam",
    "NG0045:14": "gyis mi khyab pa'i dkyil 'khor rgya yongs su ma",
    "NG0045:15": "chad / phyogs gang du yang ma lhung */",
    "NG0045:16": "sgrib pa med par rang bzhin gyis 'od gsal ba /",
    "NG0045:17": "dbyings rnam par dag pa'i mkha' /",
    "NG0045:18": "snang srid skye 'gro thams cad bsdus pa'i gnas de na /",
    "NG0045:19": "ye thog ma'i sangs rgyas 'od mi 'gyur ba'i rang bzhin /",
    "NG0045:20": "kun tu bzang po zhes bya ba bzhugs so //",
    "NG0045:21": "de'i tshe rang byung gi ston pa'i 'khor 'di lta ste /",
    "NG0045:22": "rnam par dag pa bde gsal 'od khang na /",
    "NG0045:23": "rang gsal sems dpa' rdo rje la /",
    "NG0045:24": "rang byung gi 'khor dang */",
    "NG0045:25": "rang gsal sems kyi 'khor dang */",
    "NG0045:26": "dran rtog blo'i 'khor dang */",
    "NG0045:27": "rtsal zer bu'i 'khor 'di lta ste /",
    "NG0045:28": "'od gsal rin po che'i dkyil 'khor na /",
    "NG0045:29": "dbyer med gti mug dag pa'i ston pa la /",
    "NG0045:30": "zhe sdang rang byung gi 'khor dang */ @#//",
    "NG0045:31": "nga rgyal rnam dag gi 'khor dang */",
    "NG0045:32": "'dod chags zhen gcod kyi 'khor dang */",
    "NG0045:33": "phrag dog gsal dag gi 'khor ro //",
    "NG0045:34": "'das dang ma 'ongs da ltar gyis //",
    "NG0045:35": "tha snyad ming la mi gnas te //",
    "NG0045:36": "dus gsum gcig ste khyad par med /",
    "NG0045:37": "dus phun sum tshogs pa'o //",
    "NG0045:38": "ma ha sa sa me rba dur tsa tsa /",
    "NG0045:39": "d+harma sang ka ri /",
    "NG0045:40": "theg pa dgu rtse spyi ti yo ga 'di //",
    "NG0045:41": "bya btsal rtsol bsgrub ma byas par //",
    "NG0045:42": "ka dag ye sangs rgyas par bstan //",
    "NG0045:43": "ma byung ma skyes snying po la //",
    "NG0045:44": "sgro btags chos kun ga la yod //",
    "NG0045:45": "mi skye mi 'gag snying po'i klong *//",
    "NG0045:46": "ma phye mi phye snying po'i bcud //",
    "NG0045:47": "ma mtshon mi smra tha snyad med //",
    "NG0045:48": "dmigs pa'i rnam pa kun dang bral //",
    "NG0045:49": "sangs rgyas med pas yid smon med //",
    "NG0045:50": "gdod nas dag pa chos kyi sku //",
    "NG0045:51": "bde chen mi rtog 'gyu ba bral //",
    "NG0045:52": "spros pa thag chod snang ba dag / rig pa mi dmigs ye shes gsal //",
    "NG0045:53": "dbang po rang snang rgyal ba'i thugs //",
    "NG0045:54": "'gro ba kun la rang bzhin gnas //",
    "NG0045:55": "mthong ba log pas 'khrul mod kyang *//",
    "NG0045:56": "sangs rgyas ngang dngas rang sangs rgyas //",
    "NG0045:57": "zhes gsungs so //",
    "NG0045:58": "gleng gzhi'i le'u ste dang po'o ///",
    "NG0045:59": "/ de nas rdo rje sems dpa' yis //",
    "NG0045:60": "kun bzang nyid la 'di skad zhus //",
    "NG0045:61": "dngos po ji ltar gnas lugs dang *//",
    "NG0045:62": "ma rtogs rigs drug ji ltar 'khrul pa dang *//",
    "NG0045:63": "'khrul pa rtsad nas ji ltar gcad pa dang *//",
    "NG0045:64": "rtogs nas 'bras bu ji ltar 'thob pa dang *//",
    "NG0045:65": "gsang sngags ngo bo ji ltar yin pa dang *//",
    "NG0045:66": "theg pa'i rgyal po ji ltar bshad pa dang *//",
    "NG0045:67": "yang rab rnams la ji ltar bshad pa dang *//",
    "NG0045:68": "de nyid rtogs thabs ji ltar bstan pa dang *//",
    "NG0045:69": "de rnams ston pas 'khor la bka' stsol 'tshal //",
    "NG0045:70": "zhes zhus pa dang */",
    "NG0045:71": "de nas ston pa kun bzang gis /",
    "NG0045:72": "byar med spros bral gyi ting nge 'dzin la snyoms par zhugs nas 'di skad ces bka' stsal to //",
    "NG0045:73": "dngos po gshis kyi gnas lugs ni //",
    "NG0045:74": "tshig gi yul du ma gyur kyang *//",
    "NG0045:75": "ma rtogs blo la mtshon pa'i phyir //",
    "NG0045:76": "gsung gi sgron ma gsal ba yis //",
    "NG0045:77": "yang gsang bcud kyi snying po bshad //",
    "NG0045:78": "ye gnas thog ma med pa'i bar do na //",
    "NG0045:79": "ma phyed mi phyed snying po mnyam pa nyid //",
    "NG0045:80": "gzhi yi rang bzhin yod med mnyam pa'i ngang *//",
    "NG0045:81": "mnyam pa'i ngang las kun 'byung mdzod po che //",
    "NG0045:82": "rnam dag bsam gyis mi khyab lha khang na //",
    "NG0045:83": "stong gsal ngang dngas rin chen bzhugs //",
    "NG0045:84": "rin chen ngang gsal 'khor gyis bskor //",
    "NG0045:85": "dgos 'dod kun 'byung rin chen 'chang *//",
    "NG0045:86": "gzhi nyid rdo rje rkyen dang bral //",
    "NG0045:87": "ma skyes pas na 'jig pa med //",
    "NG0045:88": "gdod nas snying po byang chub de //",
    "NG0045:89": "rtsol ba'i bsam pas dbyings mi bskyod //",
    "NG0045:90": "chos sku'i khyab pas gcig pa'i phyir //",
    "NG0045:91": "gzhi yi rang bzhin mnyam par gnas //",
    "NG0045:92": "chos dbyings dam pa zad mi shes //",
    "NG0045:93": "yang dag bdag med de bzhin nyid //",
    "NG0045:94": "yang dag mtha' la yi ge med //",
    "NG0045:95": "bcu drug phyed phyed thig le can //",
    "NG0045:96": "lus @#//",
    "NG0045:97": "med lus te lus kyi mchog / dang po'i sangs rgyas rgyu med pa //",
    "NG0045:98": "ye shes mig gcig dri ma med //",
    "NG0045:99": "ye shes ldan pa yod med shes //",
    "NG0045:100": "rnam pa kun ldan rnam pa med //",
    "NG0045:101": "mi mngon mi gnas gsal bya min //",
    "NG0045:102": "mi 'gyur kun 'gro khyab pa po //",
    "NG0045:103": "nam mkha'i mtha' la longs spyod pa //",
    "NG0045:104": "thams cad bskyed pa'i gzhi ma yin //",
    "NG0045:105": "kun gzhi mnyam nyid yin pa la //",
    "NG0045:106": "phyogs su bltas pas grub pa med //",
    "NG0045:107": "sangs rgyas thog ma tha ma med //",
    "NG0045:108": "ye shes lus can de bzhin gshegs //",
    "NG0045:109": "chos dbyings ngam pa rtsang mi shes //",
    "NG0045:110": "sangs rgyas med pas ming yang med //",
    "NG0045:111": "sangs rgyas ston pas ming btags nor //",
    "NG0045:112": "rnam par dag pa'i chos nyid de //",
    "NG0045:113": "dper bya kun las 'das pa po //",
    "NG0045:114": "dngos po'i gnas lugs de ltar ro //",
    "NG0045:115": "zhes gsungs so //",
    "NG0045:116": "dngos po'i gshis kyi gnas lugs bstan pa'i le'u ste",
    "NG0045:117": "gnyis pa'o // // de nas rdo rje sems dpa'",
    "NG0045:118": "yis // ston pa kun tu bzang po la //",
    "NG0045:119": "ma rtogs sems can ji ltar 'khrul //",
    "NG0045:120": "zhes gsol pa dang */",
    "NG0045:121": "de nas ston pa kun bzang des /",
    "NG0045:122": "rin po che 'od 'phro 'du+u dang 'phel 'grib med pa'i ting nge 'dzin la bzhugs so //",
    "NG0045:123": "de las bzhengs nas 'khor la 'di skad gsungs so //",
    "NG0045:124": "ma rtogs sems can 'khrul lugs ni //",
    "NG0045:125": "sngon med phyis med gdod nas dag / nam mkha'i bdag pos sna tshogs ston //",
    "NG0045:126": "nam mkha'i mtha' las rang byung ba //",
    "NG0045:127": "sna tshogs gzugs can yid las skyes //",
    "NG0045:128": "rnam rig sna tshogs gzugs don can //",
    "NG0045:129": "gzugs rnams thams cad snang ba'i dpal //",
    "NG0045:130": "gzugs rnams ma lus 'chang ba po //",
    "NG0045:131": "rnam shes sna tshogs rgyud don ldan //",
    "NG0045:132": "bdag rig gzhan rig thams cad pa //",
    "NG0045:133": "sna tshogs gzugs can byed pa po //",
    "NG0045:134": "nyon mongs pas ni sems 'khrugs pas //",
    "NG0045:135": "ye shes 'khor ba'i 'dam du bying *//",
    "NG0045:136": "ma rig sgo nga'i sbubs chud pas //",
    "NG0045:137": "'gyu ba rlung gis rgyu byas nas //",
    "NG0045:138": "sgrib g.yogs mun pas bar bcad de //",
    "NG0045:139": "mun pa'i 'khor lo rkyen du byung *//",
    "NG0045:140": "ye don ma shes don ma rig / ngo bo rang bzhin thugs rje las //",
    "NG0045:141": "rig pa yid 'gyus sems su 'khrul //",
    "NG0045:142": "yid 'khor gsum gyis dra bar 'thums //",
    "NG0045:143": "ma nges kha dog 'ja' tshon las //",
    "NG0045:144": "rigs kyi khyad par mngon par snang *//",
    "NG0045:145": "'dod chags zhe sdang gti mug dang *//",
    "NG0045:146": "nga rgyal phrag dog tshul du 'khrul //",
    "NG0045:147": "'gro ba'i sdug bsngal zad med myong *//",
    "NG0045:148": "smig thag thog zhi de las su //",
    "NG0045:149": "chu sbrul mi 'khrul dpe yis mtshon //",
    "NG0045:150": "sna tshogs lus dang gnas la sogs //",
    "NG0045:151": "bdag dang bdag gir so sor bzung *//",
    "NG0045:152": "rmi lam tshul du sdug bsngal myong *//",
    "NG0045:153": "snang srid skye 'gul de ltar 'khrul //",
    "NG0045:154": "zhes gsungs so //",
    "NG0045:155": "nyi zla 'bar ba'i rgyud las /",
    "NG0045:156": "ma rtogs 'khrul pa'i le'u ste gsum pa'o //    // de nas rdo rje semasadapa' yis //",
    "NG0045:157": "kun bzang nyid la slar zhus pa //",
    "NG0045:158": "'khrul pa rtsad nas ji @#//",
    "NG0045:159": "ltar bcad //",
    "NG0045:160": "ces zhus pa dang */",
    "NG0045:161": "de nas ston pa kun bzang de 'od sna tshogs",
    "NG0045:162": "rang la thim pa'i ting nge 'dzin la zhugs so",
    "NG0045:163": "// de las bzhengs nas 'khor la 'di skad gsungs //",
    "NG0045:164": "nam mkha' las byung rang byung ba //",
    "NG0045:165": "shes rab ye shes me bo che //",
    "NG0045:166": "'gro ba'i mar me ye shes sgron //",
    "NG0045:167": "gzi brjid phung po 'od gsal 'bar //",
    "NG0045:168": "shes rab ral gris 'khrul snang gcod //",
    "NG0045:169": "dus shes sems can dbang po shes //",
    "NG0045:170": "phung po lnga don dus gsum du //",
    "NG0045:171": "skad cig thams cad bye brag phyed //",
    "NG0045:172": "sdug bsngal gsum gyi sdug bsngal zhi //",
    "NG0045:173": "sgrib pa kun las nges par grol //",
    "NG0045:174": "dus gsum dus med rtogs pa po //",
    "NG0045:175": "rnam grol gsum la mkhas pa po //",
    "NG0045:176": "gsum sel mtha' yas grol gsum thob //",
    "NG0045:177": "bdag gir mi 'dzin ngar mi 'dzin //",
    "NG0045:178": "rnam par dag pa bdag med chos //",
    "NG0045:179": "yang dag bdag med de bzhin nyid //",
    "NG0045:180": "rnam par rtog med lhun gyis grub //",
    "NG0045:181": "bag chags bcas pa gtan spangs pa //",
    "NG0045:182": "nyon mongs dri ma kun las 'das //",
    "NG0045:183": "lus kun las ni rnam par grol //",
    "NG0045:184": "nam mkha'i lam la rab gnas pa //",
    "NG0045:185": "yid bzhin nor bu chen po 'chang *//",
    "NG0045:186": "dus gsum dus med rtog pa po //",
    "NG0045:187": "don rnams ji bzhin mi bskyed de //",
    "NG0045:188": "bya ba byed pa grol ba grol //",
    "NG0045:189": "rang byung ye shes btsal med pas //",
    "NG0045:190": "grol nas grol ba'i lam yang ston //",
    "NG0045:191": "snang ba med pa'i chos nyid 'di //",
    "NG0045:192": "ma btsal bzhag pas grub pa yin //",
    "NG0045:193": "'gro ba'i sdug bsngal byang chub sems //",
    "NG0045:194": "ma brtags bzhag pas rnam par grol //",
    "NG0045:195": "de las bskyod pa med bzhin du //",
    "NG0045:196": "nam mkha'i mtha' ltar mnyam par gnas //",
    "NG0045:197": "de bzhin rtogs pa'i shes rab kyis //",
    "NG0045:198": "mngon sum med pa rang las byung *//",
    "NG0045:199": "phyi nang gnyis ka phyi nyid dang *//",
    "NG0045:200": "zab mo cha shas rtogs yul med //",
    "NG0045:201": "snang srid ming tsam log pa'i stongs //",
    "NG0045:202": "de bas ting 'dzin mnyam dang bral //",
    "NG0045:203": "de la tha tshig phyi dang nang *//",
    "NG0045:204": "rang bzhin phung po khams ltar gnas //",
    "NG0045:205": "dus gsum 'di dang mi 'bral bas //",
    "NG0045:206": "tha tshig ming du btags pa med //",
    "NG0045:207": "mi len pas na bdag med cing *//",
    "NG0045:208": "mi 'dor tshig bral mnyam nyid do //",
    "NG0045:209": "ngo mtshar rmad byung rol pa 'di //",
    "NG0045:210": "gnas par bya ba'i ming med de //",
    "NG0045:211": "bya bral nam mkha' ji bzhin pas //",
    "NG0045:212": "ci yang mi dmigs gti mug pas //",
    "NG0045:213": "de ma thag tu rang las byung *//",
    "NG0045:214": "'di ni thams cad mtshungs pa'i lam //",
    "NG0045:215": "'gro ba kun la rang bzhin gnas //",
    "NG0045:216": "ye shes chen po skad cig gis //",
    "NG0045:217": "chos kun khong du chud pa po //",
    "NG0045:218": "gdod nas dag pa chos kyi sku //",
    "NG0045:219": "ye nas grub pas btsal mi bya //",
    "NG0045:220": "bsam du med de ye sangs rgyas //",
    "NG0045:221": "bsgom du med de dmigs dang bral //",
    "NG0045:222": "rig yid sems med dran rtog sangs //",
    "NG0045:223": "ngang dngas ye shes nyi shar bas //",
    "NG0045:224": "ma rig sgo nga'i sbubs nas thon //",
    "NG0045:225": "ma rig 'khor ba'i mun sangs nas //",
    "NG0045:226": "srid pa'i dra ba 'joms pa yin //",
    "NG0045:227": "'khrul snang ma lus rtsad nas gcod //",
    "NG0045:228": "gcig @#//",
    "NG0045:229": "shes kun grol dgongs pa shar //",
    "NG0045:230": "rang bzhin ngo bo thugs rje las //",
    "NG0045:231": "sku gsung thugs kyi ngo bor rtogs //",
    "NG0045:232": "dug gsum nyon mongs rtsad nas bcad //",
    "NG0045:233": "phyi rol nang dag 'dzin pa brlag / ngang dngas gsal dag dgongs par gnas //",
    "NG0045:234": "bsam dug dngos med lha khang du phyin pas //",
    "NG0045:235": "bsam 'phel gyi nor bu rin po che rnyed nas /",
    "NG0045:236": "dgos 'dod thams cad de las byung bas /",
    "NG0045:237": "sna tshogs bsam bral gyi thugs rang la shar ro //",
    "NG0045:238": "zhes gsungs so //",
    "NG0045:239": "nyi zla 'bar ba'i rgyud las /",
    "NG0045:240": "'khrul snang rtsad nas gcod pa'i le'u ste bzhi pa'o ///",
    "NG0045:241": "/ de nas rdo rje sems dpa' yis //",
    "NG0045:242": "kun bzang de la 'di skad zhus //",
    "NG0045:243": "'khrul chod rtogs pa'i 'bras bu gang *//",
    "NG0045:244": "zhes zhus pa dang */",
    "NG0045:245": "de nas ston pa kun bzang de /",
    "NG0045:246": "'od zer spros pa yongs su gcod pa'i ting nge 'dzin la bzhugs so //",
    "NG0045:247": "bzhengs nas 'khor la bka' stsal pa //",
    "NG0045:248": "'khrul pa log thob 'bras bu ni //",
    "NG0045:249": "nges 'byung gsum po sku gsum thob //",
    "NG0045:250": "mchog gi dang po sku gsum 'chang *//",
    "NG0045:251": "rang bzhin ngo bo thugs rje las //",
    "NG0045:252": "sangs rgyas sku lnga'i bdag nyid can //",
    "NG0045:253": "don gsum the tshom med pa'i blo //",
    "NG0045:254": "kun don yon tan gsum gyi bdag / yang dag nges pa'i lung du zung *//",
    "NG0045:255": "gzugs med gzugs bzang dam pa ste //",
    "NG0045:256": "lus med lus te lus kyi mchog / ye nas skye med chos kyi sku //",
    "NG0045:257": "rtsal zer 'gag med longs spyod sku //",
    "NG0045:258": "thugs rje sprul pa'i sku 'chang ba //",
    "NG0045:259": "phyogs bcur sprul pa sna tshogs 'gyed //",
    "NG0045:260": "sprul pa'i sku ste sku yi mchog / lus kun las ni rnam par grol //",
    "NG0045:261": "grol pa thar pa rnam grol lus //",
    "NG0045:262": "rnam grol zhi ba zhi ba nyid //",
    "NG0045:263": "mya ngan 'das pa mya ngan 'das //",
    "NG0045:264": "theg pa sna tshogs thabs tshul gyis //",
    "NG0045:265": "'gro ba'i don la rtogs pa po //",
    "NG0045:266": "theg pa dgu yi nges 'byung la //",
    "NG0045:267": "sangs rgyas sku yi bstan pa gcig / theg pa dgu rtse spyi ti yin //",
    "NG0045:268": "don gcig gnyis med chos kyi don //",
    "NG0045:269": "dam pa'i don de 'jig pa med //",
    "NG0045:270": "mi g.yo rab tu dngas pa'i bdag / rnam par dag pa bdag med chos //",
    "NG0045:271": "yang dag ye shes ngang dngas gsal //",
    "NG0045:272": "chos nyid rnam shes yul las 'das //",
    "NG0045:273": "skye 'gag dmigs pa'i mtha' las grol //",
    "NG0045:274": "shes rab chen pos skad cig la //",
    "NG0045:275": "chos kun mngon par rtogs pa po //",
    "NG0045:276": "skye med chos te sna tshogs don //",
    "NG0045:277": "theg pa gcig gi 'bras bur gnas //",
    "NG0045:278": "nyon mongs khams rnams dag pa'i bdag / las kyi khams rnams zad par byed //",
    "NG0045:279": "chu bo rgya mtsho kun las brgal //",
    "NG0045:280": "thub pa blo mchog 'byung po sel //",
    "NG0045:281": "nor ba thams cad rnam par spangs //",
    "NG0045:282": "gsum rig gtsang ma dag pa yin //",
    "NG0045:283": "grub mtha' mthar phyin 'khrul pa med //",
    "NG0045:284": "bya ba byas pa skam sar gnas //",
    "NG0045:285": "thub pa med pa dpe med pa //",
    "NG0045:286": "chags bral lus las 'das pa po //",
    "NG0045:287": "rin chen lnga yi dkyil 'khor du //",
    "NG0045:288": "'od zer sna tshogs 'thim pa'i thabs //",
    "NG0045:289": "stong nyid @#//",
    "NG0045:290": "klong yangs ma yi dbyings //",
    "NG0045:291": "rtsal zer yan lag bu rnams dang *//",
    "NG0045:292": "shes rab mkha' la 'degs pa dang *//",
    "NG0045:293": "'byung ba ma la zha ba dang *//",
    "NG0045:294": "shes rab dbyings su thim pa dang *//",
    "NG0045:295": "yin la min pa med pa dang *//",
    "NG0045:296": "shes pa mkha' la 'khyil ba dang *//",
    "NG0045:297": "rig pa rang sar gnas pa'o //",
    "NG0045:298": "thim pa la ni ma rmugs dang *//",
    "NG0045:299": "gsal la rtog pa med pa dang *//",
    "NG0045:300": "so sor ma 'dres pa la ma 'byed pa'o //",
    "NG0045:301": "don grub bsam pa yongs su grub //",
    "NG0045:302": "thol byung 'khrul chod log rtog yin //",
    "NG0045:303": "nam mkhar rtog pa skye med cing *//",
    "NG0045:304": "rtogs pa de nyid nam mkha' 'dra //",
    "NG0045:305": "mi chags nam mkha' lta bu la //",
    "NG0045:306": "rang don chen po nam mkha' 'byung *//",
    "NG0045:307": "mnyam pas rim pas bkod pa med //",
    "NG0045:308": "gcig pas phyogs bcu dngos dang bral //",
    "NG0045:309": "rang bzhin gnas pas lhun gyis grub //",
    "NG0045:310": "gdod nas dag pa'i snying po yin //",
    "NG0045:311": "lhag pa'i bsam pa bzung ba med //",
    "NG0045:312": "ces gsungs so //",
    "NG0045:313": "nyi zla 'bar ba'i rgyud las /",
    "NG0045:314": "'khrul pa rtsad bcad rtogs thabs 'bras bu bstan pa'i",
    "NG0045:315": "le'u ste lnga pa'o // // de nas rdo rje",
    "NG0045:316": "sems dpa' yis // kun bzang nyid la 'di skad zhus //",
    "NG0045:317": "gsang sngags don gyi ngo bo gang *//",
    "NG0045:318": "zhes zhus pa dang */",
    "NG0045:319": "de nas ston pa kun bzang de /",
    "NG0045:320": "'od bkol ba med pa'i ting nge 'dzin la snyoms par zhugs so //",
    "NG0045:321": "de las bzhengs nas 'di skad gsungs //",
    "NG0045:322": "gsang sngags don gyi ngo bo ni //",
    "NG0045:323": "gzung 'dzin skyob pa'i gsang sngags yin //",
    "NG0045:324": "skye med snying po bcud 'dus klong *//",
    "NG0045:325": "byar med tha snyad kun las grol //",
    "NG0045:326": "snying po chos nyid klong dkyil na //",
    "NG0045:327": "ka dag rang byung ngang dngas bzhugs //",
    "NG0045:328": "phyi grol nang dag yid gnyis brlag / rnam dag snying po ma yi klong *//",
    "NG0045:329": "dngos 'dzin rtog pa'i mtha' rnams gcod //",
    "NG0045:330": "ma 'gags 'od gsal rang sangs pas //",
    "NG0045:331": "gti mug chad mtha' rnams spros gcod //",
    "NG0045:332": "de yis gzung bya'i chos las skyob //",
    "NG0045:333": "kun gzhi stong gsal chos nyid klong *//",
    "NG0045:334": "rtsis gdab dran rtog yid las 'das //",
    "NG0045:335": "de yis 'dzin pa'i skyon las skyob //",
    "NG0045:336": "yid gnyis rtsad chod gzung 'dzin med //",
    "NG0045:337": "gzung 'dzin las skyob gsang sngags yin //",
    "NG0045:338": "rig gsum 'chang ba gsang sngags 'chang *//",
    "NG0045:339": "gsang sngags las byung yi ge med //",
    "NG0045:340": "ming tsam 'di zhes bstan pa ni //",
    "NG0045:341": "kun tu bzang pos mtshon du med //",
    "NG0045:342": "ngos bzung med pas gsang ba yin //",
    "NG0045:343": "gsal zhing khyab pas sngags pa yin //",
    "NG0045:344": "dngos po ye med gsang ba yin //",
    "NG0045:345": "mtshan ma sna tshogs sngags pa yin //",
    "NG0045:346": "gsal ba'i snying po bcud 'dus yin //",
    "NG0045:347": "sngags pa rang gsal 'od gsal yin //",
    "NG0045:348": "don ni gnyis 'dzin spros pa chod //",
    "NG0045:349": "gsang sngags ngo bo de ltar yin //",
    "NG0045:350": "ngo bo rang 'bar kun gsal gdangs //",
    "NG0045:351": "zhes gsungs so //",
    "NG0045:352": "nyi zla 'bar ba'i rgyud las /",
    "NG0045:353": "gsang sngags don gyi ngo bo bstan pa'i le'u ste",
    "NG0045:354": "drug pa'o // // de nas rdo rje sems dpa'",
    "NG0045:355": "@#// yis //",
    "NG0045:356": "kun bzang nyid la 'di skad zhus //",
    "NG0045:357": "theg pa'i rgyal po ji ltar bshad //",
    "NG0045:358": "ces zhus pa dang */",
    "NG0045:359": "ston pas 'khor la bstan pa'i phyir /",
    "NG0045:360": "mtshon brjod dang bral ba'i ting nge 'dzin la snyoms par zhugs so //",
    "NG0045:361": "de las bzhengs nas 'di skad gsungs //",
    "NG0045:362": "theg rgyal rdzogs chen spyi ti 'di //",
    "NG0045:363": "nam mkha' stong pa'i dpes mtshon nas //",
    "NG0045:364": "mtha' dbus phyogs ris med par bshad //",
    "NG0045:365": "nyi ma zla ba'i dpes mtshon nas //",
    "NG0045:366": "snang srid thams cad gsal bar bshad //",
    "NG0045:367": "bya rgyal khyung gi dpes mtshon nas //",
    "NG0045:368": "theg dman zil gyis gnon te bshad //",
    "NG0045:369": "tshangs pa'i 'brug sgra'i dpes mtshon nas //",
    "NG0045:370": "kun bsgrags go zhing gsal bar bshad //",
    "NG0045:371": "mtshon cha'i 'khor lo'i dpes mtshon nas //",
    "NG0045:372": "'khrul snang spros pa bcad de bshad //",
    "NG0045:373": "mun khung sgron me'i dpes mtshon nas //",
    "NG0045:374": "don gyi gser dang sprad de bshad //",
    "NG0045:375": "nyi ma'i snying po'i dpes mtshon nas //",
    "NG0045:376": "yang gsang bcud kyi snying po bstan //",
    "NG0045:377": "gser 'gyur rtsi yi dpes mtshon nas //",
    "NG0045:378": "ma spangs rang sar grol bar bshad //",
    "NG0045:379": "stag mo'i rngam stabs dpes mtshon nas //",
    "NG0045:380": "dkyus kyi sa rnams gcad par bya //",
    "NG0045:381": "rus sbal nur 'gros dpes mtshon nas //",
    "NG0045:382": "tshig gis 'bru rnams zhib tu gnyer //",
    "NG0045:383": "bshad pa'i chos rnams tha snyad yin //",
    "NG0045:384": "ma bshad go ba'i chos shig dgos //",
    "NG0045:385": "blos btags chos ni rtog tshogs yin //",
    "NG0045:386": "blo las 'das pa'i chos shig dgos //",
    "NG0045:387": "byas pa'i chos ni 'dus byas yin //",
    "NG0045:388": "ma byas rang byung chos shig dgos //",
    "NG0045:389": "bsgrub pa'i chos rnams rtsol bsgrub yin //",
    "NG0045:390": "rtsol bsgrub chos ni yid smon yin //",
    "NG0045:391": "dmigs med bsam 'das chos shig dgos //",
    "NG0045:392": "zhes gsungs so //",
    "NG0045:393": "nyi zla 'bar ba'i rgyud las /",
    "NG0045:394": "theg pa'i rtse rgyal spyi ti bshad pa'i le'u ste",
    "NG0045:395": "bdun pa'o // // de nas rdo rje sems dpa'",
    "NG0045:396": "yis // kun bzang nyid la 'di skad zhus //",
    "NG0045:397": "yang rab rnams la ji ltar bshad //",
    "NG0045:398": "ces zhus pa dang */",
    "NG0045:399": "ston pas 'khor la 'di skad gsungs //",
    "NG0045:400": "snying po ka dag rang bzhin la //",
    "NG0045:401": "skye dang 'gag pa gnyis med kyang *//",
    "NG0045:402": "gsung gi sgron ma rab gsal ba //",
    "NG0045:403": "yang rab rnams la bstan pa ni //",
    "NG0045:404": "gleng bral 'di la gnas pa ni //",
    "NG0045:405": "rnal 'byor yang rab skal ba bzang *//",
    "NG0045:406": "bdag dang gzhan don mi 'byed cing *//",
    "NG0045:407": "sgyu ma lhun grub yul la rol //",
    "NG0045:408": "rat+na d+harma sarba d+ha tu a si thim /",
    "NG0045:409": "rin chen chos rnams thams cad kun //",
    "NG0045:410": "dbyings su 'dus pa'i lha khang na //",
    "NG0045:411": "'gyu ba sems kyi rta pho la //",
    "NG0045:412": "rang byung ngang dngas mi zhon nas //",
    "NG0045:413": "sgo lnga rnam dag lam du byung *//",
    "NG0045:414": "snang srid rang grol thang la rgyug / dbye bsal med pa'i dgongs par gnas //",
    "NG0045:415": "kun 'byung klong yangs lha khang du //",
    "NG0045:416": "sems can spyi mes rig pa'i rgyal //",
    "NG0045:417": "snang srid bskyed kyang 'phel 'grib med //",
    "NG0045:418": "nam mkha' 'di las cho 'phrul rnams //",
    "NG0045:419": "nam mkha'i ngang las g.yos pa @#//",
    "NG0045:420": "med //",
    "NG0045:421": "snying po'i klong nas rtsal bu rnams //",
    "NG0045:422": "byung yang sna tshogs ma la thim //",
    "NG0045:423": "ma bu ngo sprod ye sangs rgyas //",
    "NG0045:424": "'khrul dang ma 'khrul ye nas med //",
    "NG0045:425": "rtogs dang ma rtogs blo yi yul //",
    "NG0045:426": "lta sgom spyod 'bras blo yin pas //",
    "NG0045:427": "blo nyid ma zad bar du ni //",
    "NG0045:428": "ji ltar bsgrub kyang rtsol ba'i gnad //",
    "NG0045:429": "rtsol ba'i sems la byang chub med //",
    "NG0045:430": "ces gsungs so //",
    "NG0045:431": "nyi zla 'bar ba'i rgyud las /",
    "NG0045:432": "yang rab rnams la bstan pa'i le'u ste brgyad pa'o //      // de nas rdo rje sems dpa' yis //",
    "NG0045:433": "kun bzang nyid la 'di skad zhus //",
    "NG0045:434": "rtsol ba'i bsgrub chos ma yin pa'i //",
    "NG0045:435": "byar med rtsol bral bka' stsol cig / ces zhus pa dang */",
    "NG0045:436": "ston pas 'khor la bka' stsal pa //",
    "NG0045:437": "byar med rtsol bral ngas bstan gyis //",
    "NG0045:438": "rdo rje sems dpas yid la zung *//",
    "NG0045:439": "bsgrub med rtsol bsgrub smon pa med pa yi //",
    "NG0045:440": "byar med lhun rdzogs snga ma de nyid don //",
    "NG0045:441": "bya bral nam mkha' ji bzhin te //",
    "NG0045:442": "rtsol bsgrub bya btsal ga la yod //",
    "NG0045:443": "gsal dag ye shes dgongs pa 'di //",
    "NG0045:444": "rang byung ngang dngas 'od gsal yin //",
    "NG0045:445": "btang ngo bzhag go rang bzhin de //",
    "NG0045:446": "blang dor brod pa bskyed mi bya //",
    "NG0045:447": "mngon sum mi snang rgyab nas 'byung *//",
    "NG0045:448": "phra zhing shes dka'i chos 'di ni //",
    "NG0045:449": "rnam par mi rtog rtog las 'das //",
    "NG0045:450": "sku gcig kun tu khyab pas bsnan pa'i chos med de //",
    "NG0045:451": "sems dang chos ni ci yang ma yin pas //",
    "NG0045:452": "gzhan la 'di 'dra zhes ni bstan du med //",
    "NG0045:453": "kun gzhi klong yangs chos dbyings nas //",
    "NG0045:454": "rig yid sems blo ci byung yang *//",
    "NG0045:455": "thol byung ngang dngas byung sar thim //",
    "NG0045:456": "dper na rgya mtshor rdo bskyur bzhin //",
    "NG0045:457": "skye ba med pa'i klong du thim //",
    "NG0045:458": "'gyur ba med pa'i rgya yis thob //",
    "NG0045:459": "sems kyi rang bzhin ci yang ma yin pas //",
    "NG0045:460": "bsgom pa'i tshe na ci yang mi bsgom mo //",
    "NG0045:461": "ma bsam ma bsgoms chos gzhan du //",
    "NG0045:462": "yon tan che ba'-i bsam gtan ni //",
    "NG0045:463": "ma bstan nyid du bsam du med //",
    "NG0045:464": "yang dag ye shes gnyis med 'chang *//",
    "NG0045:465": "rnam par dag pa bdag med chos //",
    "NG0045:466": "yang dag bdag med ye shes gsal //",
    "NG0045:467": "chos nyid rnam shes yul las 'das //",
    "NG0045:468": "brda' ni mkha' 'gro chos nyid brda' //",
    "NG0045:469": "rin chen spungs pa'i dkyil 'khor na //",
    "NG0045:470": "rang byung ngang dngas snang gsal bzhugs //",
    "NG0045:471": "chags sdang spros gcod snang srid grol //",
    "NG0045:472": "mi gnas pa yi yul med de //",
    "NG0045:473": "rnam par mi rtog snying po'i klong *//",
    "NG0045:474": "ye shes lus te rang dngas sku //",
    "NG0045:475": "chags bral lus la 'das pa po //",
    "NG0045:476": "zhes gsungs so //",
    "NG0045:477": "nyi zla 'bar ba'i rgyud las /",
    "NG0045:478": "byar med spros bral bstan pa'i le'u ste dgu pa'o //       // de nas rdo rje sems dpa' yis //",
    "NG0045:479": "kun bzang nyid la 'di skad zhus //",
    "NG0045:480": "gsang sngags brda' yis ji ltar bshad //",
    "NG0045:481": "ces gsol pa dang ston pas 'khor la bka' stsal pa //",
    "NG0045:482": "a ka da t-i sa tis hri ti b+ho ya hri ta /",
    "NG0045:483": "thu la ya a a //",
    "NG0045:484": "gsang sngags ngo bo brda' yis @#//",
    "NG0045:485": "bshad //",
    "NG0045:486": "sngon thog skye med gtan gzhi'i gnas //",
    "NG0045:487": "rgyal yul chos nyid yangs pa na //",
    "NG0045:488": "khri rje yang gsal spyi phud bzhugs //",
    "NG0045:489": "blon 'khor bsam mi khyab kyis bskor //",
    "NG0045:490": "rgyal srid yongs la mnga' yang mdzad //",
    "NG0045:491": "'dod pa'i longs spyod bsam mi khyab //",
    "NG0045:492": "rin chen kun 'byung lha khang na //",
    "NG0045:493": "rang byung ngang dngas ye gsal bzhugs //",
    "NG0045:494": "gsal dag spros gcod 'khor gyis bskor //",
    "NG0045:495": "zhing khams yongs la mnga' yang mdzad //",
    "NG0045:496": "chos nyid longs spyod zad mi srid //",
    "NG0045:497": "snang med mun pa'i smag rum na //",
    "NG0045:498": "rgan mo rmongs pa gsal med gnas //",
    "NG0045:499": "mun pa'i tho yor 'khor gyis bskor //",
    "NG0045:500": "dmus long shes med mnga' yang mdzad //",
    "NG0045:501": "snang gsum chu bzhi'i 'khor bar 'khyams //",
    "NG0045:502": "brgyad khri bzhi stong 'khor longs spyod //",
    "NG0045:503": "kun 'byung spyi sa'i ldum ra na //",
    "NG0045:504": "bsam 'phel nor bu rin chen yod //",
    "NG0045:505": "ci 'dod longs spyod de las 'byung *//",
    "NG0045:506": "nor de thob na ci bsam 'grub //",
    "NG0045:507": "nor de thob par 'dod pa la //",
    "NG0045:508": "rang byung ye shes ngang dngas kyis //",
    "NG0045:509": "khyung la zhon nas ral gri thogs //",
    "NG0045:510": "sra ba'i go cha lus la gon //",
    "NG0045:511": "mi 'jigs pa yi mig phye la //",
    "NG0045:512": "mi yi nor bu rin chen la //",
    "NG0045:513": "rang byung rig yid dran sems blo //",
    "NG0045:514": "thol byung ngang dngas rin du bcol //",
    "NG0045:515": "bsam 'phel nor bu thob par gyis //",
    "NG0045:516": "spros gcod rang grol rgya yis thob //",
    "NG0045:517": "yang snying bdud rtsi'i bcud cig 'thung *//",
    "NG0045:518": "bcud 'thung yang snying thugs la chongs //",
    "NG0045:519": "skye 'gag 'gyur med klong dkyil du //",
    "NG0045:520": "byar med bde chen dbyings su nyol //",
    "NG0045:521": "g.yo rtsol 'pho 'gyur med par mnal //",
    "NG0045:522": "zhes gsungs so //",
    "NG0045:523": "nyi zla 'bar ba'i rgyud las /",
    "NG0045:524": "gsang sngags brda'i le'u ste bcu pa'o ///",
    "NG0045:525": "/ de nas rdo rje sems dpa' yis //",
    "NG0045:526": "kun bzang nyid la 'di skad zhus //",
    "NG0045:527": "theg pa'i spyi phud spyi ti ru //",
    "NG0045:528": "theg dgu snang srid ji ltar rdzogs //",
    "NG0045:529": "zhes zhus pa dang */",
    "NG0045:530": "ston pas 'khor la bka' stsal pa //",
    "NG0045:531": "rdo rje sems dpa' nam mkha' che //",
    "NG0045:532": "kun bzang yangs pa rnam dag snying po'i klong *//",
    "NG0045:533": "mi skye mi 'gag snying po rang sar grol //",
    "NG0045:534": "rdzogs dang ma rdzogs gzhi la gnyis med kyang *//",
    "NG0045:535": "rtsal zer yan lag chos rnams rdzogs lugs ni //",
    "NG0045:536": "'jig rten pa dang 'jig rten 'das //",
    "NG0045:537": "'jig rten sa la gnyis te skye bo dang *//",
    "NG0045:538": "grub mtha' log pa'i phyi rol mu stegs pa'o //",
    "NG0045:539": "'das pa'i theg pa rim pa dgu //",
    "NG0045:540": "mkha' klong rnam dag snying po bcud spungs su //",
    "NG0045:541": "rtsal zer 'gag med chos rnams yongs rdzogs te //",
    "NG0045:542": "gzhi gnas rang dngas rang sangs so //",
    "NG0045:543": "bde chen mi rtog rang sangs pas //",
    "NG0045:544": "gzung 'dzin dri med dgag bsgrub med //",
    "NG0045:545": "gsal dag ma g.yos gdeng dang ldan //",
    "NG0045:546": "snang ba chen po gsal ba yin //",
    "NG0045:547": "mu stegs chad pa'i lta ba rdzogs //",
    "NG0045:548": "dus gsum 'pho 'gyur med par gnas //",
    "NG0045:549": "rtag pa'i lta ba ma lus rdzogs //",
    "NG0045:550": "'das pa'i theg pa dgu yi rdzogs lugs ni //",
    "NG0045:551": "yul @#//",
    "NG0045:552": "sems gnyis su ma grub pas //",
    "NG0045:553": "nyan thos lta ba ma lus rdzogs //",
    "NG0045:554": "rten 'brel rnam par rig byed med //",
    "NG0045:555": "rang rgyal lta ba ma lus rdzogs //",
    "NG0045:556": "phyi nang gzung 'dzin gnyis med pas //",
    "NG0045:557": "sems tsam lta ba ma lus rdzogs //",
    "NG0045:558": "bden gnyis kha tshon bcad du med //",
    "NG0045:559": "dbu ma'i lta ba ma lus rdzogs //",
    "NG0045:560": "phyi rgyud sde gsum rdzogs lugs ni //",
    "NG0045:561": "phyi ltar snang ba'i rnam pa la //",
    "NG0045:562": "phyi dag nang dag rdzas dag las //",
    "NG0045:563": "kri ya'i lta ba ma lus rdzogs //",
    "NG0045:564": "mar spyod yar blta'i rtsis gdab med //",
    "NG0045:565": "u pa ya yi lta ba rdzogs //",
    "NG0045:566": "'di ltar snang ba'i yul rnams la //",
    "NG0045:567": "chos 'phrul lnga dang rigs gsum mgon //",
    "NG0045:568": "cho 'phrul rtsis gdab bya rtsol med //",
    "NG0045:569": "yo ga'i lta ba ma lus rdzogasas //",
    "NG0045:570": "'di ltar phyi nang snod bcud kyang *//",
    "NG0045:571": "ting 'dzin rnam gsum sgor zhugs nas //",
    "NG0045:572": "yo byad lnga dang cho 'phrul bzhi //",
    "NG0045:573": "yongs su brtags nas lha ru bsgom //",
    "NG0045:574": "snod kyi 'jig rten snang ba la //",
    "NG0045:575": "phung po rgyal ba rigs lnga'i sku //",
    "NG0045:576": "'byung ba lnga ni rigs yum lnga //",
    "NG0045:577": "tshogs brgyad sems dpa' sems mar snang *//",
    "NG0045:578": "khams dang skye mched lha lha mo //",
    "NG0045:579": "skye mched mu bzhi sgo ba sgo ma bzhi //",
    "NG0045:580": "snang la mi 'gog thabs yin te //",
    "NG0045:581": "rang bzhin med pa shes rab yin //",
    "NG0045:582": "gnyis med thad du 'brel pas na //",
    "NG0045:583": "ma ha'i lta ba yongs su rdzogs //",
    "NG0045:584": "rgyu ni dag pa'i dbyings su blta //",
    "NG0045:585": "'bras bu ye shes dkyil 'khor lha //",
    "NG0045:586": "dbyings dang ye shes gnyis med pas //",
    "NG0045:587": "a nu'i lta ba yongs su rdzogs //",
    "NG0045:588": "snang ba sku yi dkyil 'khor rdzogs //",
    "NG0045:589": "grag pa gsung gi dkyil 'khor rdzogs //",
    "NG0045:590": "dran rtog thugs kyi dkyil 'khor rdzogs //",
    "NG0045:591": "'khor 'das sku gsung thugs su rdzogs //",
    "NG0045:592": "thams cad yongs rdzogs rdzogs pa che //",
    "NG0045:593": "'jug sgo phrin las dkyil 'khor dbang dam rdzogs //",
    "NG0045:594": "lha bskyed spyan 'dren 'dzab dang gtor ma rdzogs //",
    "NG0045:595": "gshegs gsol smon lam rgyas 'debs thams cad rdzogs //",
    "NG0045:596": "lta sgom spyod 'bras sku dang ye shes rdzogs //",
    "NG0045:597": "sa lam ye shes phra rags man ngag rdzogs //",
    "NG0045:598": "rgyud lung man ngag dam tshig sdom pa rdzogs //",
    "NG0045:599": "lam lnga sa bcu pha rol phyin bcu rdzogs //",
    "NG0045:600": "thams cad rdzogs pa'i spyi ti yo ga yin //",
    "NG0045:601": "lhag ma med par yongs su rdzogs //",
    "NG0045:602": "'gyu ba ma yin drang por rdzogs //",
    "NG0045:603": "zhes gsungs so //",
    "NG0045:604": "nyi zla 'bar ba'i rgyud las /",
    "NG0045:605": "rdzogs lugs bstan pa'i le'u ste bcu gcig pa'o ///",
    "NG0045:606": "/ swa ti a ti sarba ra tsa hri ti b+ho ya /",
    "NG0045:607": "de nas rdo rje sems dpa' yis //",
    "NG0045:608": "dgu rtse spyi rgyal spy-i ti ru //",
    "NG0045:609": "thams cad yongs rdzogs ji ltar lags //",
    "NG0045:610": "zhes zhus pas /",
    "NG0045:611": "ston pas 'khor la bka' stsal pa //",
    "NG0045:612": "a sa so ta ti //",
    "NG0045:613": "hr-i da ya /",
    "NG0045:614": "zhes bya ste /",
    "NG0045:615": "mkha' dbyings rnam dag kun 'byung klong yangs nas //",
    "NG0045:616": "dgag bsgrub gnyis med rang grol zang thal bas //",
    "NG0045:617": "snang srid 'khor 'das btags chags chos rnams rdzogs //",
    "NG0045:618": "dngos med mtshon dang bral @#//",
    "NG0045:619": "zhing ming med pas //",
    "NG0045:620": "tha snyad brgyad khri bzhi stong ma lus rdzogs //",
    "NG0045:621": "spang len chags sdang dbye bsal gnyis med pas //",
    "NG0045:622": "yod med rtag chad 'gro ba rigs drug rdzogs //",
    "NG0045:623": "lta ba tshig bral phyogs ris med //",
    "NG0045:624": "blos btags lta ba ma lus rdzogs //",
    "NG0045:625": "ye dag ma bcos ngang dag pas //",
    "NG0045:626": "tha mal dran bsam 'gyu ba bral //",
    "NG0045:627": "yid bzung sgom pa ma lus rdzogs //",
    "NG0045:628": "rang byung rnam dag ma bcos par //",
    "NG0045:629": "lus ngag yid gsum rtsol med de //",
    "NG0045:630": "ma chags ma btsal klong yangs su //",
    "NG0045:631": "ched byas spyod pa ma lus rdzogs //",
    "NG0045:632": "ye sangs snying po'i bcud 'dus pas //",
    "NG0045:633": "spang thob med pa'i thig le ru //",
    "NG0045:634": "yid smon 'bras bu ma lus rdzogs //",
    "NG0045:635": "lta ba stong gsal 'gyur ba med //",
    "NG0045:636": "sgom pa 'od gsal dmigs pa med //",
    "NG0045:637": "spyod pa byar med chags sdang med //",
    "NG0045:638": "'bras bu ka dag yid smon med //",
    "NG0045:639": "gnad gcig gis ni gnad rnams thams cad grol //",
    "NG0045:640": "don gcig gis ni don rnams thams cad gtan la 'bebs //",
    "NG0045:641": "brda' gcig gis ni brda' rnams thams cad grol //",
    "NG0045:642": "tshig gcig shes pas tha snyad ma lus shes //",
    "NG0045:643": "theg pa gcig gi sgor zhugs rtogs pa yis //",
    "NG0045:644": "brgyad khri bzhi stong rtogs pa'i man ngag yin //",
    "NG0045:645": "e ma'o sangs rgyas spyod yul 'di //",
    "NG0045:646": "btsal bas rnyed pa'i gnas med do //",
    "NG0045:647": "rtog med mnyam nyid chos ky-i+i sku //",
    "NG0045:648": "bzung bas mi zin chu zla 'dra //",
    "NG0045:649": "bya bral nam mkha' ji bzhin te //",
    "NG0045:650": "gcig gi rnam pa yongs kyi med //",
    "NG0045:651": "rnal 'byor bya bral nam mkhar gnas //",
    "NG0045:652": "ma byung ma skyes snying po la //",
    "NG0045:653": "sgro btags chos kun ga la yod //",
    "NG0045:654": "ci ste lam la bgrod gyur na //",
    "NG0045:655": "nam mkha'i mtha' bzhin thug pa med //",
    "NG0045:656": "ces gsungs so //",
    "NG0045:657": "nyi zla 'bar ba'i rgyud las /",
    "NG0045:658": "spyi ti yo ga bstan pa'i le'u ste bcu gnyis pa'o ///",
    "NG0045:659": "/ de nas rdo rje sems dpa' yis //",
    "NG0045:660": "kun bzang nyid la 'di skad zhus //",
    "NG0045:661": "mtshan dang gtad rgya ji ltar lags //",
    "NG0045:662": "zhes zhus pa dang */",
    "NG0045:663": "ston pas 'khor la bka' stsal pa //",
    "NG0045:664": "snying po ming med ming dang bral //",
    "NG0045:665": "yan lag rtsal gyi rig pas ming btags pa //",
    "NG0045:666": "dus gsum sangs rgyas gsang ba'i bcud phyung bas //",
    "NG0045:667": "snying po bcud spungs thig le 'dus pa'i rgyud //",
    "NG0045:668": "thugs kyi yang snying dgongs pa'i bcud 'dus pas //",
    "NG0045:669": "sangs rgyas kun gyi dgongs pa 'dus pa'i rgyud //",
    "NG0045:670": "bka' rgyud kun gyi yang snying bcud dril ba //",
    "NG0045:671": "don gyi bcud dril thig le gsang ba'i rgyud //",
    "NG0045:672": "bskal pa stong du bsags pa'i mun pa rnams //",
    "NG0045:673": "rin chen nyi zlas sel bas nyi zla 'bar //",
    "NG0045:674": "theg pa spyi 'grel spyi ti yo ga'i rgyud //",
    "NG0045:675": "chos sgo brgyad khri bzhi stong gnya' gcog pas //",
    "NG0045:676": "rdzogs chen rgyal po spyi ti yo gar zung *//",
    "NG0045:677": "theg pa rnams kyi dgu rtse spyi rgyal 'di //",
    "NG0045:678": "blo che blo yangs blo zab blo rno ba //",
    "NG0045:679": "dad mos brtson ldan ma chags ser sna med //",
    "NG0045:680": "nyon mongs chung zhing byang chub sgrub la @#//",
    "NG0045:681": "gtad //",
    "NG0045:682": "dregs shing mkhas 'dod mu cor smra ba dang *//",
    "NG0045:683": "don la mi bsgom tshig zol zong du 'tshong *//",
    "NG0045:684": "de la bstan na gnyis ka dmyal bar ltung *//",
    "NG0045:685": "de bas man ngag shin tu gsang ba gces //",
    "NG0045:686": "zhes gsungs so //",
    "NG0045:687": "nyi zla 'bar ba'i rgyud las /",
    "NG0045:688": "dus dang mtshan dang gtad rgya bstan pa'i le'u ste",
    "NG0045:689": "bcu gsum pa'o // // dus gsum gyi sangs rgyas",
    "NG0045:690": "thams cad kyi dgongs pa 'dus pa /",
    "NG0045:691": "ka dag rnams kyi gsang don bcud dril ba /",
    "NG0045:692": "ma rig mun sel nyi zla 'bar ba'i rgyud rdzogs so //     // u rgyan pad+ma 'byung gnas dang */",
    "NG0045:693": "lots+tsha ba ska ba dpal brtsegs kyis bsgyur zhing gtan la phab pa'o //"
}
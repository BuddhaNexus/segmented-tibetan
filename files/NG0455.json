{
    "NG0455:1": "[(]13[)]@#// ye shes 'khor lo gsang ba'i rgyud ces bya ba bzhugs //",
    "NG0455:3": "@##// rgya gar skad du //",
    "NG0455:4": "dz+nya na tsa gra kra h+ya na dan+t+ra na ma //",
    "NG0455:5": "bod skad du //",
    "NG0455:6": "ye shes 'khor lo gsang ba'i rgyud ces bya ba //",
    "NG0455:7": "rang snang rig pa'i rgyal po la phyag 'tshal lo //",
    "NG0455:8": "'og min gyi gnas rgyan bkod par snang ba zhes bya bar //",
    "NG0455:9": "'di skad bdag gis bdag nyid chen po la thos pa'i dus gcig na //",
    "NG0455:10": "bcom ldan 'das rig pa'i rgyal po dgongs pa rang 'byung gi don la bzhugs so //",
    "NG0455:11": "de'i tshe rang snang rtogs pa'i 'khor dang dgongs pa",
    "NG0455:12": "rang gnas kyi don la thabs cig tu bzhugs so",
    "NG0455:13": "// de'i tshe rig pa'i rgyal pos rang gnas bsam gtan gyi don la bzhugs so //",
    "NG0455:14": "de'i 'khor rnams dang shes pa gcig tu bzhugs las //",
    "NG0455:15": "rdo rje sems dpa' bzhengs pa'i stan la bzhengs nas //",
    "NG0455:16": "rang rig pa'i rgyal po la 'di skad ces @#//",
    "NG0455:17": "zhus so //",
    "NG0455:18": "rang snang rnam dag rang bzhin la //",
    "NG0455:19": "sna tshogs byung ba ji ltar lags //",
    "NG0455:20": "zhes zhus so //",
    "NG0455:21": "rig pa'i rgyal pos bka' stsal pa //",
    "NG0455:22": "rang snang rnam dag rang bzin la //",
    "NG0455:23": "sna tshogs snang bar shes rig yul //",
    "NG0455:24": "ngo bo nyid la gzung 'dzin med //",
    "NG0455:25": "ces gsungs so //",
    "NG0455:26": "de nas rig pa'i rgyal pos //",
    "NG0455:27": "rdo rje sems dpa' la 'di skad ces gsungs so //",
    "NG0455:28": "rgyu rgyen med pa'i rang 'byung rnam dag 'di //",
    "NG0455:29": "'dzin pa'i yul med zhes pa'i mtha' las grol //",
    "NG0455:30": "blo yis ma sbyang rang bzhin don dang ldan //",
    "NG0455:31": "rig pa'i yul med rang 'byung 'dzin med pa //",
    "NG0455:32": "rnam rtog med pa'i mnyam nyid chos kyis sku //",
    "NG0455:33": "zhes gsungs so //",
    "NG0455:34": "de nas rdo rje sems dpas 'di skad ces gsungs so //",
    "NG0455:35": "khyod ni smras ba'i sgo mo ste //",
    "NG0455:36": "rang snang rtogs pa'i don ldan pas //",
    "NG0455:37": "spros bral med pa gsung du gsol //",
    "NG0455:38": "ces zhus so //",
    "NG0455:39": "rig pa'i rgyal pos bka' stsal pa //",
    "NG0455:40": "rang snang rtsol bral theg pa 'di //",
    "NG0455:41": "'dzin pa'i spyod yul ma yin gyis //",
    "NG0455:42": "khyod kyis go ba shin tu dka' //",
    "NG0455:43": "zhes gsungs so //",
    "NG0455:44": "rdo rje sems dpas zhus pa //",
    "NG0455:45": "rtsol bral theg pa'i mtshan nyid de //",
    "NG0455:46": "de yi rtogs tshul ji ltar lags //",
    "NG0455:47": "zhes zhus so //",
    "NG0455:48": "rig pa'i rgyal pos bka' stsal pa //",
    "NG0455:49": "rtsol bral theg pa'i rtogs tshul 'di //",
    "NG0455:50": "'dzin med rang byung ngo bor rtogs //",
    "NG0455:51": "zhen pa med pa'i rang byung la //",
    "NG0455:52": "gza' gtad med pa'i ngo bor rtogs //",
    "NG0455:53": "rgyu rkyen med pa'i ngo bo ni //",
    "NG0455:54": "rgyu 'bras 'das pa'i ngo bo rtogs //",
    "NG0455:55": "ltos pa med pa'i ngo bo ni //",
    "NG0455:56": "'dzin pa'i rgyu 'bras gang yang med //",
    "NG0455:57": "rtsol bral theg pa'i ngo bo 'di //",
    "NG0455:58": "mtha' yas sems can thams cad la //",
    "NG0455:59": "dbyer med tshul gyis gnas med kyang *//",
    "NG0455:60": "gzugs 'dzin blo yi dri mas bcings //",
    "NG0455:61": "'dzin pa'i rtog pas rang rgyud mthong *//",
    "NG0455:62": "bsam bral sna tshogs zhen pas slad //",
    "NG0455:63": "rnam bral shes pa rang gnas pa //",
    "NG0455:64": "zhes pa med par mthong bar gyis //",
    "NG0455:65": "brdod pa'i mnyam pa nyid dang mtshungs //",
    "NG0455:66": "ma rtogs pa yi tshig sgo nas //",
    "NG0455:67": "gang mos mthun pa'i sgo nas ni //",
    "NG0455:68": "blo dang mthun pa ston par grags //",
    "NG0455:69": "drang don blo yi sgo nas ni //",
    "NG0455:70": "rang rang nyams dang mthun par grags //",
    "NG0455:71": "rang byung rnam dag ngo bo ni //",
    "NG0455:72": "mtshon bya mtshon byed gang yang @#//",
    "NG0455:73": "med //",
    "NG0455:74": "btsal med rang bzhin nyid kyis rtogs //",
    "NG0455:75": "tha mal rang rgyud shes pa yin //",
    "NG0455:76": "bka' yi don gyis grags byas nas //",
    "NG0455:77": "stsol ba med pa'i ngang la bzhag / re 'dod stsol ba'i mtha' ru 'gyur //",
    "NG0455:78": "zhen med rang byung sman chen gyis //",
    "NG0455:79": "'dzin pa 'khor ba'i nad rnams sel //",
    "NG0455:80": "zhen pa 'khor ba'i nad dang bral //",
    "NG0455:81": "rang snang dag pa'i ngo bo 'di //",
    "NG0455:82": "bgrod pa'i lam gyis thob pa med //",
    "NG0455:83": "stsol med 'bras bu rang 'byung nyid //",
    "NG0455:84": "bgrod med dgongs pa rang la rdzogs //",
    "NG0455:85": "gdod nas 'dzin med lhun gyis grub //",
    "NG0455:86": "khyung chen mkha' la ldings pa bzhin //",
    "NG0455:87": "spro bsdu med pas stsol ba med //",
    "NG0455:88": "blo yis ma sbyar re 'dod bral //",
    "NG0455:89": "shes 'dong tha med lhun gyis grub //",
    "NG0455:90": "ye shes bsam du med pa 'di //",
    "NG0455:91": "'gyur med rang 'byung ngo bo yin //",
    "NG0455:92": "ces gsungs so //",
    "NG0455:93": "ye shes 'khor lo gsang ba'i rgyud las //",
    "NG0455:94": "gleng gzhi'i le'u ste dang po'o ///",
    "NG0455:95": "/ de nas rdo rje sems dpa' la //",
    "NG0455:96": "rig pa'i rgyal pos gsung pa //",
    "NG0455:97": "rang byung 'gyur med snying po la //",
    "NG0455:98": "mi 'gyur ye shes mkha' ltar khyab //",
    "NG0455:99": "ces gsungs so //",
    "NG0455:100": "rdo rje sems dpas zhus pa //",
    "NG0455:101": "rang byung ye shes rnam dag la //",
    "NG0455:102": "'khor ba'i shes rab ji ltar 'byung *//",
    "NG0455:103": "zhes gsol to //",
    "NG0455:104": "rig pa'i rgyal pos bka' stsal pa //",
    "NG0455:105": "rang byung ye nas rnam dag kyang *//",
    "NG0455:106": "ma rtogs 'khor ba sna tshogs 'byung *//",
    "NG0455:107": "zhes bka' stsal to //",
    "NG0455:108": "rdo rje sems dpas zhus pa //",
    "NG0455:109": "ma rtogs 'khor ba sna tshogs de //",
    "NG0455:110": "de yi 'khrul tshul ji ltar lags //",
    "NG0455:111": "zhes gsol to //",
    "NG0455:112": "rig pas bka' stsal pa //",
    "NG0455:113": "de yi 'khrul tshul 'di ltar lags //",
    "NG0455:114": "rgyud rkyen ston pa'i rkyen bzhis 'khrul //",
    "NG0455:115": "dber na rab rib mig bzhin du //",
    "NG0455:116": "mkha' la 'ja' tshon skra shad 'dzings //",
    "NG0455:117": "ma smin log rtog 'khrul pa byung *//",
    "NG0455:118": "lhan cig skyes gnyis dus mtshungs par //",
    "NG0455:119": "sangs rgyas nyid las sems can byung *//",
    "NG0455:120": "zhes gsungs sa //",
    "NG0455:121": "rdo rje sems dpas gsol ba //",
    "NG0455:122": "ma rig pa yi 'khrul pa de //",
    "NG0455:123": "gzhi la yod dam med pa lags //",
    "NG0455:124": "zhes zhus pa dang *//",
    "NG0455:125": "rig pas stsal pa //",
    "NG0455:126": "don gyi ngo bo 'khrul med kyang *//",
    "NG0455:127": "sna tshogs 'dzin pa'i rtog pa byung *//",
    "NG0455:128": "dper na thag pa sbrul mthong ba //",
    "NG0455:129": "thag pa'i ngo bo sbrul medas kyang *//",
    "NG0455:130": "rgyu rkyen dmigs pas sbrul du mthong *//",
    "NG0455:131": "zhes gsungs so //",
    "NG0455:132": "rdo rje sems dpas gsol pa //",
    "NG0455:133": "ma rig pa yi 'khrul pa de //",
    "NG0455:134": "de yi mtshan nyid ji ltar lags //",
    "NG0455:135": "bka' stsal pa //",
    "NG0455:136": "de yi mtshan nyid glo bur ba //",
    "NG0455:137": "dper na me long gsal ba la //",
    "NG0455:138": "gang bstan rkyen de 'ong bar nges //",
    "NG0455:139": "de bzhin rang gsal chos nyid la //",
    "NG0455:140": "ye shes snang ba glo bur ba //",
    "NG0455:141": "bdag snang gzhan snang gnyis snang ba //",
    "NG0455:142": "bdag 'dzin 'khrul pa'i rtog bas bslad //",
    "NG0455:143": "'dzin rang rgyud du mar mthong *//",
    "NG0455:144": "chos nyid nam mkha' lta bu la //",
    "NG0455:145": "glo bur gzugs brnyan sbrin gyis bsgribs //",
    "NG0455:146": "chos nyid 'bab chu lta @#//",
    "NG0455:147": "bu la //",
    "NG0455:148": "glo bur rtog pa'i dmigs pas bslad //",
    "NG0455:149": "bag chags log pas 'khrul tsam na //",
    "NG0455:150": "tho yor mi ru snang ba bzhin /",
    "NG0455:151": "tho yor mi nyid ma yin gyi //",
    "NG0455:152": "ji ltar de la mi ru mthong *//",
    "NG0455:153": "tho yor mi nyid yin pa na //",
    "NG0455:154": "yang dag rnams kyis cis mi mthong *//",
    "NG0455:155": "rgyu rkyen 'khrul pa snang tsam na //",
    "NG0455:156": "sna tshogs yang dag zhes pas sbyor //",
    "NG0455:157": "ces gsungs so //",
    "NG0455:158": "ye shes 'khor lo gsang ba las //",
    "NG0455:159": "ma rig 'khrul pa stan pa'i le'u stag nyis pa'o //    // rdo rje sems dpas zhus pa //",
    "NG0455:160": "ma rig pa yi 'khrul pa de //",
    "NG0455:161": "de yi ldaug tshul ji ltar lags //",
    "NG0455:162": "thams cad rig pa'i rgyal pos bka' stsal pa //",
    "NG0455:163": "ma rig ba yi ldog tshul ni //",
    "NG0455:164": "dgag sgrub med pa'i snang ba des //",
    "NG0455:165": "dmigs ba'i yul ni rkyen las ldog / rang gsal 'dzin med chos nyid de //",
    "NG0455:166": "snyam byed rgyu yi rkyen las ldaug / 'dzin pa rang grol dag pa yis //",
    "NG0455:167": "dus mtshungs 'khrul pa'i yul las ldog / rim med cig char rdzogs pa yis //",
    "NG0455:168": "rgyu 'bras gnyis kyi mtha' las ldaug / dgongs pa rang bzhin don ldan pas //",
    "NG0455:169": "blau btags phra mo'i chos las ldog / nges pa'i theg gcig snyoms pa 'dis //",
    "NG0455:170": "rang 'dod brgyad kyi mtha' las ldaug / rgya chad phyogs lhung med pa 'dis //",
    "NG0455:171": "rang 'dod gnyis kyi mtha' las ldog / rnam rtog blo la gang byung ba //",
    "NG0455:172": "rang byung rig pa thad kar gcod //",
    "NG0455:173": "bag chags rgyu las gang zhen pa //",
    "NG0455:174": "zhen med sbrol bral ngo bos ldog / 'dzin med rang 'byung sman chen gyis //",
    "NG0455:175": "'khor ba gcong rong nad las ldog / ces gsungs so //",
    "NG0455:176": "ye shes 'khor lo gsang ba las //",
    "NG0455:177": "'khrul pa ldog tshul gyi le'u ste gsum pa'o //",
    "NG0455:178": "// de nas rig pa'i rgyal pos rnam dag rang",
    "NG0455:179": "byung gi lta ba 'di gsungs so //",
    "NG0455:180": "mnyam nyid rnam dag brdal ba'i klong *//",
    "NG0455:181": "mtha' bral ye shes lhun gyis grub //",
    "NG0455:182": "rang byung rgyu rkyen med rtogs pas //",
    "NG0455:183": "gzhan nas 'byung ba'i chos ma yin //",
    "NG0455:184": "dngos grub bde ba rang la 'byung *//",
    "NG0455:185": "ye shes ji bzhin gnas pa la //",
    "NG0455:186": "rtsol ba'i rgyu 'bras sbyad du med //",
    "NG0455:187": "rim stsol blo yi theg pa rnams //",
    "NG0455:188": "drang ba'i don du bshad pa yin //",
    "NG0455:189": "zhen rtog gis ni g.yos gyur kyang *//",
    "NG0455:190": "rang byung ngo bo g.yos pa med //",
    "NG0455:191": "dbye gsal med pa'i lta ba'i chos //",
    "NG0455:192": "rgyud 'bras 'das pa'i ngo bo yin //",
    "NG0455:193": "gdod nas gnas pas bya mi dgos //",
    "NG0455:194": "rkyen med bar mar rang byung dag / ma 'gags ngo bo rdzogs pa che //",
    "NG0455:195": "stsol med rang byung lus chen gyis //",
    "NG0455:196": "thams cad ngo bo gtan la 'bebs //",
    "NG0455:197": "des na stsol med rig pa'i lung *//",
    "NG0455:198": "don dang mi ldan grwa cha na //",
    "NG0455:199": "ne tso mi skad smras ba 'dra //",
    "NG0455:200": "de nas lud dang ldan ma yin //",
    "NG0455:201": "snying po don gyi ngo bo ston //",
    "NG0455:202": "sgra tshig zhen pa'i yul las grol //",
    "NG0455:203": "rang rtogs pa yi gdeng ldan na //",
    "NG0455:204": "yid ches bshes pa'i mtshan nyid dau //",
    "NG0455:205": "yin pas nga yis bka' dang mthun //",
    "NG0455:206": "ces @#//",
    "NG0455:207": "gsung so //",
    "NG0455:208": "ye shes 'khor lo gsang ba las //",
    "NG0455:209": "lta ba'i le'u ste bzhi pa'o ///",
    "NG0455:210": "/ de nas rig pa'i rgyal pos //",
    "NG0455:211": "rdo rje sems dpa' la ting nge 'dzin rang gnas 'di gsungs so //",
    "NG0455:212": "stsol med rang snang ma bcos pas //",
    "NG0455:213": "ye shes lhun grub rang bzhin gnas //",
    "NG0455:214": "dgongs pa ma bcos rang so la //",
    "NG0455:215": "sna tshogs snang ste zhen pa med //",
    "NG0455:216": "sgom med don la blo bzhag med //",
    "NG0455:217": "rang byung rtog med mnyam nyid la //",
    "NG0455:218": "zhen pa'i sgro skur ngang gis med //",
    "NG0455:219": "blos gzhan sgom pas grol 'dod pa //",
    "NG0455:220": "'dzin sems dag gis lcags sgrol 'dra //",
    "NG0455:221": "chos nyid zang ma thag byung la //",
    "NG0455:222": "rang byung ye shes mnyam nyid thugs //",
    "NG0455:223": "bcom med rtsol bral rang byung gsal //",
    "NG0455:224": "rnam rtog 'dzin pa ci byung yang *//",
    "NG0455:225": "rang bzhag bsam bral nyid du bde //",
    "NG0455:226": "rnam par rtog pa rgyu ba yang *//",
    "NG0455:227": "sems kyi sgo bcad ngang du shes //",
    "NG0455:228": "rig pa dus gsum rgyun chad med //",
    "NG0455:229": "'bab chu rgyun gyi dpe yis bstan //",
    "NG0455:230": "de yid rtogs pa'i don bral na //",
    "NG0455:231": "ma bral rang gnas dgongs par gnas //",
    "NG0455:232": "snying po mnyam nyid ngo bo ni //",
    "NG0455:233": "dbang sgyur rgyal ba'i thugs dang mnyam //",
    "NG0455:234": "'dod pa'i tshogs la yid mi 'jug / rdzogs pa'i dgongs pa rnam dag la //",
    "NG0455:235": "dus gsum 'da' med blang dor med //",
    "NG0455:236": "bsam med 'dzin med ting 'dzin rkyen las grol //",
    "NG0455:237": "ma g.yos ma bcom nyid du bde //",
    "NG0455:238": "snang ba med pa'i chos nyid ni //",
    "NG0455:239": "btsal med rang so nyid du bde //",
    "NG0455:240": "brjod du med pa'i chos nyid la //",
    "NG0455:241": "sgra tshig zhen pa'i yul las sdog / ces gsungs so //",
    "NG0455:242": "ye shes 'khor lo gsang ba las //",
    "NG0455:243": "ting nge 'dzin rang gnas kyi le'u ste lnga pa'o //     // de nas rang rig pa'i rgyal pos //",
    "NG0455:244": "rnam dag zhen med kyi sbyod pa 'di bka' stsal to //",
    "NG0455:245": "nam mkha' rdo rje'i sbyor ba 'di //",
    "NG0455:246": "sbyor bzhi ma chags sbyod pa'i mchog / rang bzhin ye shes sbyor pa la //",
    "NG0455:247": "sgo gsum yangs pa'i lhug pa nyid //",
    "NG0455:248": "sbyod pa blang dor gnyis med dang *//",
    "NG0455:249": "pad+ma 'dam na gnas bzhin du //",
    "NG0455:250": "'dam gyi skyon gyis gos pa med //",
    "NG0455:251": "sna tshogs snang bar sbyod med kyis //",
    "NG0455:252": "snang ba'i skyon gyis gos pa med //",
    "NG0455:253": "stsol med rang gnas rtogs pa'i klong *//",
    "NG0455:254": "rgyu 'bras ltos pa'i stsol ba med //",
    "NG0455:255": "nyi ma'i 'od ltar kun tu khyab //",
    "NG0455:256": "khyab bdag lhun grub ye bdal la //",
    "NG0455:257": "zhen med tshul gyi 'jug na bde //",
    "NG0455:258": "kun gsal chos nyid don rtogs pas //",
    "NG0455:259": "rna brgyud sgra la rag ma lus //",
    "NG0455:260": "sku gsum rtogs pa'i don ldan na //",
    "NG0455:261": "thugs rje rin chen bzhin du 'byung *//",
    "NG0455:262": "rang byung gcig las ma g.yos kyang *//",
    "NG0455:263": "rim stsol rgyu 'bras theg pa rnams //",
    "NG0455:264": "drang don mthun pa'i thabs su bstan //",
    "NG0455:265": "rang byung ye shes rtogs pa'i lha //",
    "NG0455:266": "'dzab dang bsnyed pa dbul mi dgos //",
    "NG0455:267": "mtha' dbus med pa'i snying po la //",
    "NG0455:268": "gzung 'dzin 'khrul pa ngang gis dag / sbrul gyis 'dud pa rang grol bzhin //",
    "NG0455:269": "mtshan ma sna tshogs rang grol 'gyur //",
    "NG0455:270": "mi rtog @#//",
    "NG0455:271": "rang byung rdo rje'i don //",
    "NG0455:272": "'gyur med ye shes rang grol 'gyur //",
    "NG0455:273": "zhes gsungs so //",
    "NG0455:274": "ye shes 'khor lo gsang ba las //",
    "NG0455:275": "spyod pa bstan pa'i le'u ste drug pa'o //    // de nas rig pa'i rgyal po la //",
    "NG0455:276": "rdo rje sems dpas zhus pa //",
    "NG0455:277": "rdzogs chen thig le nyag gcig la //",
    "NG0455:278": "yon tan snang tshul ji ltar lags rig pas bka' stsal pa //",
    "NG0455:279": "rdzogs chen thig le nyag gcig la //",
    "NG0455:280": "yon tan snang tshul bzhi ru 'byung *//",
    "NG0455:281": "'gro drug zhen pas snang ba dang *//",
    "NG0455:282": "rgyu 'bras blo yi snang ba dang *//",
    "NG0455:283": "rtogs ldan don gyi snang ba dang *//",
    "NG0455:284": "kun tu 'azang pa'i snang ba'o //",
    "NG0455:285": "yang zhus pa //",
    "NG0455:286": "rdzogs chen dgongs pa'i rang bzhin la //",
    "NG0455:287": "yon tan rdzogs lugs bstan du gsol //",
    "NG0455:288": "rig pa'i rgyal pos bka' stsal pa //",
    "NG0455:289": "sna tshogs ma yengs pa yi ngang du rdzogs //",
    "NG0455:290": "zhen pa med pa'i ngang las 'da' ba med //",
    "NG0455:291": "'khor ba ma sbangs pa yi ngang du rdzogs //",
    "NG0455:292": "dogs pa med pas ngang du 'da' ba med //",
    "NG0455:293": "rgyu 'bras ma sbangs pa yi ngang du rdzogs //",
    "NG0455:294": "rtog pa med pas ngang las 'da' ba med //",
    "NG0455:295": "ces gsungs so //",
    "NG0455:296": "yang zhus pa //",
    "NG0455:297": "rdzogs chen thig le nyag gcig la //",
    "NG0455:298": "mtshan nyid rnam grangs ji ltar lags //",
    "NG0455:299": "bka' stsal pa //",
    "NG0455:300": "de bzhin nyid du rdzogs pa'i rdzogs chen dang *//",
    "NG0455:301": "lta ba yongs su rdzogs pa'i rdzogs chen no //",
    "NG0455:302": "rim pa tshul gyis rdzogs pa'i rdzogs chen no //",
    "NG0455:303": "zhes gsungs so //",
    "NG0455:304": "ye shes 'khor lo gsang ba las //",
    "NG0455:305": "yon tan gyi snang tshul bstan pa'i le'u ste bdun pa'o //    // de nas rdo rje sems dpa' //",
    "NG0455:306": "rig pa'i rgyal po la 'di skad ces gsol to //",
    "NG0455:307": "rang snang rnam dag rgyal po khyod //",
    "NG0455:308": "mi 'gyur sku yi bdag nyid can //",
    "NG0455:309": "mi 'gag gsung gi rol bar shar //",
    "NG0455:310": "mi rtog thugs kyi rol par mkhyen //",
    "NG0455:311": "sku gsum dang ldan thugs rje'i bdag / mos pa'i 'khor tshogs 'dus pa la //",
    "NG0455:312": "dam tshig gsang ba bshad du gsol //",
    "NG0455:313": "zhes zhus pa dang *//",
    "NG0455:314": "rig pa'i rgyal pos bka' stsal pa //",
    "NG0455:315": "rang snang lhun grub chen po la //",
    "NG0455:316": "bcom ma grangs kyi dam tshig dang *//",
    "NG0455:317": "rang byung stsol med dam tshig ni //",
    "NG0455:318": "'khor ba'i mtsho las bsgral ba'i gru //",
    "NG0455:319": "mi 'gyur rdo rje lta bu la //",
    "NG0455:320": "phyi nang gsang ba'i dam tshig med //",
    "NG0455:321": "ma bcos rang snang dam tshig ni //",
    "NG0455:322": "med pa 'phyal pa gcig pu dang *//",
    "NG0455:323": "lhun gyis grub pa'i dam tshig go / 'dzin pa med pa'i chos nyid kyis //",
    "NG0455:324": "bsrung du med pa'i ngang du bzhag / bsgrub med rang byung chen po la //",
    "NG0455:325": "bsrung med dam tshig rang gnas na //",
    "NG0455:326": "phyogs 'dzin med pa'i ngang la gnas //",
    "NG0455:327": "rang byung ma bcos gcig bu la //",
    "NG0455:328": "ye shes rang byung mi 'da' na //",
    "NG0455:329": "dus gsum sangs rgyas thams cad la //",
    "NG0455:330": "dam tshig 'di las mi 'da' bas //",
    "NG0455:331": "lhun grub dam tshig chen po yin //",
    "NG0455:332": "ces gsungs so //",
    "NG0455:333": "ye shes gsang ba las //",
    "NG0455:334": "dam tshig gi le'u ste brgyad pa'o //",
    "NG0455:335": "rig @#//",
    "NG0455:336": "pa'i rgyal pos rdo rje sems dpa' la bka' stsal pa //",
    "NG0455:337": "rang snang rgyal po gang 'dod pa //",
    "NG0455:338": "rang byung dwangs snyigs phye la ltos //",
    "NG0455:339": "theg pa'i bye brag bsam yas kyang *//",
    "NG0455:340": "rig pa'i rgyal po rdo rje'i bdag / ngais par byung don 'di shes nyon //",
    "NG0455:341": "sangs rgyas kun gyi rang byung ba //",
    "NG0455:342": "bla na med pa rtogs gyur na //",
    "NG0455:343": "de nyid rang snang mnyam par lta //",
    "NG0455:344": "gang gi rang byung rtogs pa'i mchog / rang snang rtsol bral don shes na //",
    "NG0455:345": "'dren pa'i tshogs kyis ma bkrol yang *//",
    "NG0455:346": "rang byung yon tan bsam mi khyab //",
    "NG0455:347": "ces gsungs so //",
    "NG0455:348": "rdo rje sems dpas yang zhus pa //",
    "NG0455:349": "rnam rtog 'dzin pa'i 'khrul ba de //",
    "NG0455:350": "gnyen pos bsgom du yod dam med ces gsol ba dang *//",
    "NG0455:351": "rig pas bka' stsal pa //",
    "NG0455:352": "rnam par rtog pa'i gnyen por rnam par rtog pa'o //",
    "NG0455:353": "mi rtog sgom pas rtogs pa chen por song *//",
    "NG0455:354": "sgo gcad la 'das ma bu sprad pa na //",
    "NG0455:355": "chu bo rgyun gyi dgongs pa chen po yin //",
    "NG0455:356": "tshe gcig byang chub thob nas rgyu 'bras stsol ba med //",
    "NG0455:357": "rang byung ye shes lam gyi dam pa yin //",
    "NG0455:358": "bya lam mkha' la rjes med 'dra //",
    "NG0455:359": "rang byung rtso la med don po che //",
    "NG0455:360": "sems kyi sgo gcod shes gyur na //",
    "NG0455:361": "rang byung mkha' la sprin dwangs 'dra //",
    "NG0455:362": "ji bzhin nam mkha'i rang bzhin la //",
    "NG0455:363": "nyi ma'i snying po shar ba bzhin //",
    "NG0455:364": "yengs pa med pa kho nar zad //",
    "NG0455:365": "chos nyid sbros dang bral ba la *//",
    "NG0455:366": "rang byung rig pa'i rgyal po shar //",
    "NG0455:367": "rnam rtog rgyu 'jug shes pas shes //",
    "NG0455:368": "zhen med rang byung nyid kyis grub //",
    "NG0455:369": "gang zhig shes rab rtogs shes na //",
    "NG0455:370": "dus gsum nga yi chos dang mthun //",
    "NG0455:371": "rab tu rtsal na ma dmigs chos //",
    "NG0455:372": "rang byung nga yi chos dang 'gal //",
    "NG0455:373": "ces gsungs so //",
    "NG0455:374": "ye shes 'khor lo gsang ba las //",
    "NG0455:375": "yin tshul bstan pa'i le'u ste dgu pa'o //",
    "NG0455:376": "rig pa'i rgyal pos //",
    "NG0455:377": "rde rjes sems dpa' la //",
    "NG0455:378": "rgyu 'bras la zla ba'i don gsungs pa //",
    "NG0455:379": "bdag tu nges bzla 'dod pa yang *//",
    "NG0455:380": "rang byung bdag med 'khrul pas bsgrib //",
    "NG0455:381": "phra rab yul du mthong ba yang *//",
    "NG0455:382": "rang byung yul min phyin ci log / rten 'brel bcu gnyis 'dod pa yang *//",
    "NG0455:383": "rtog med rtogs pas phyin ci log / dngos po rnam par 'dzin pa yang *//",
    "NG0455:384": "rang byung dngos med phyin ci log / dmigs pa med pa'i stong pa yang */",
    "NG0455:385": "rgyu 'bras lam gyi gol pa yin //",
    "NG0455:386": "dgag pa dang ni gnyis su lta //",
    "NG0455:387": "'dod pa stobs kyis bsgrubs gyur kyang *//",
    "NG0455:388": "bgrod med 'bras bu thob pa med //",
    "NG0455:389": "rnam gsum byin rlabs 'dod pa yang *//",
    "NG0455:390": "skyes med stsol bas rang byung bslad //",
    "NG0455:391": "thabs dang shes rab bde ba yang *//",
    "NG0455:392": "stsol bsdams pas stsol med bcings //",
    "NG0455:393": "dbyings dang ye shes lta ba yang *//",
    "NG0455:394": "'dzin med lhun grub don dang 'gal //",
    "NG0455:395": "mi gnas ye shes rang bzhin ni //",
    "NG0455:396": "phyogs ris med pas zhes pa grol //",
    "NG0455:397": "bya bral rdzogs pa chen po ni //",
    "NG0455:398": "rang snang rtogs pas @#//",
    "NG0455:399": "zhen pa ldog / dran pa kun yang ye shes rang sar gnas //",
    "NG0455:400": "mnyam nyid rang grol chen po yin //",
    "NG0455:401": "zhes gsungs so //",
    "NG0455:402": "ye shes 'khor lo gsang ba las //",
    "NG0455:403": "theg pa'i bye brag la bzla ba'i le'u ste bcu pa'o //     // rig ba'i rgyal bos //",
    "NG0455:404": "rdo rje sems dpa' la gsungs pa //",
    "NG0455:405": "gzhi bzhag rang byung chen po la //",
    "NG0455:406": "bag chags 'khrul pa ka nas dag / 'dzin pa'i zhen pa bya ba btang *//",
    "NG0455:407": "sna tshogs blos bzung lta ba dang *//",
    "NG0455:408": "ma tshor yid la byed pa dang *//",
    "NG0455:409": "btang snyoms ltengs pa'i mun pa dang *//",
    "NG0455:410": "zhi 'dod yid la byed pa kun //",
    "NG0455:411": "'brel med nam mkha' lta bu'i don //",
    "NG0455:412": "zhen med rang byung ye shes la //",
    "NG0455:413": "zhen pa med bas bya ba btang *//",
    "NG0455:414": "ye nas rang bzhin dag pa yi //",
    "NG0455:415": "gzhi la 'khrul pa'i bya ba btang *//",
    "NG0455:416": "dbang po bzung ba'i yul dang ni //",
    "NG0455:417": "dmigs pa rkyen gyi bya ba btang *//",
    "NG0455:418": "yin tshul blo yis bya ru med //",
    "NG0455:419": "snang tshal rkyen gyis ji ltar snang *//",
    "NG0455:420": "rtogs tshul rang bzhin med par rtogs //",
    "NG0455:421": "grub mtha' blo yis bya ba btang *//",
    "NG0455:422": "dper na nyi ma'i snying po yang *//",
    "NG0455:423": "mun med 'od kyis rang bzhin yin //",
    "NG0455:424": "de bzhin sangs rgyas rang bzhin yang *//",
    "NG0455:425": "stsol med 'khrul pa gzhi nas dag / snang med don dang ldan pa ni //",
    "NG0455:426": "rdo rje sems dpa'i dgongs pa yin //",
    "NG0455:427": "dus gsum 'gyur ba med pas mnyam gzhag rjes thob med //",
    "NG0455:428": "thig le nyag gcig gcig las med pa la //",
    "NG0455:429": "brgyad khri bzhi stong nga yi cho 'phrul yin //",
    "NG0455:430": "sna tshogs nga yis byas pa ste //",
    "NG0455:431": "nga yi rang bzhin byed pa kun las rgyal //",
    "NG0455:432": "ces gsungs so //",
    "NG0455:433": "ye shais 'khor lo gsang ba las //",
    "NG0455:434": "rdzogs chen bya ba btang ba'i le'u ste bcu gcig",
    "NG0455:435": "pa'o // // de nas rig pa'i rgyal pos bka'",
    "NG0455:436": "stsal bas // rdzogs chen rang snang chos nyid 'di //",
    "NG0455:437": "dgongs pa kun gyi mchog yin pas //",
    "NG0455:438": "'dod pa'i stsol bas sgrub tu med //",
    "NG0455:439": "'dod pa'i rang bzhin sgrub 'dod ba //",
    "NG0455:440": "rdo la gser du 'dod pa'o //",
    "NG0455:441": "gser 'dod rdol re ba med //",
    "NG0455:442": "rtog pa ma chod bde ba yang *//",
    "NG0455:443": "rtog med ngo bo mthong ba med //",
    "NG0455:444": "'dzin pa du ma rang grol na //",
    "NG0455:445": "yang dag stsol bas sgrub tu med //",
    "NG0455:446": "stsol med don la gnas pa ni //",
    "NG0455:447": "byang chub mchog la gnas pa yin //",
    "NG0455:448": "slong len med pa'i snang ba rang so la //",
    "NG0455:449": "dbus mtha' mi dmigs rnam par rtog dang bral //",
    "NG0455:450": "ye shes rnam dag lhun grub chen po la //",
    "NG0455:451": "re dogs med par chos nyid rang la gsal //",
    "NG0455:452": "rang byung rig pa sangs rgyas yin shes na //",
    "NG0455:453": "gzhan la rten cing bsgrub pa 'khrul pa'i lam //",
    "NG0455:454": "sangs rgyas nyid kyis sangs rgyas nyid tshol ba //",
    "NG0455:455": "rgya mtsho'i nang nas smig sgyu'i chu la 'gro //",
    "NG0455:456": "des na gsang rgyas re 'dod gzhan na med //",
    "NG0455:457": "dbye gsal blang dor med pa dam pa yin //",
    "NG0455:459": " chos sku ye nas rnam par dag pa la //",
    "NG0455:460": "snang ba zhen pa med pa'i sbyod pa mchog / theg chen nam mkha'i klong nas nyi @#//",
    "NG0455:461": "shar bas //",
    "NG0455:462": "gdul bya'i gang zag rnams kyi don du snang *//",
    "NG0455:463": "don gyi ngo bo gdul dang mi 'dul gnyis mi mnga' //",
    "NG0455:464": "rig pa'i rgyal po ye shes nyi zer gyis //",
    "NG0455:465": "mtha' yas sems can rnams la snang ba'i sgron ma ston par shog / ces gsungs so //",
    "NG0455:466": "rang byung gi rdo rje sems dpas srid pa'i 'khor chen po 'di //",
    "NG0455:467": "nyid las mi zhan pa'i 'khor sangs rgyas byams pa kun gzigs la bshad na //",
    "NG0455:468": "'khor nye ba'i sras mchog dam pa dga' rab rdo rjes bsdus pa'o //",
    "NG0455:469": "ye shes 'khor lo gsang ba'i rgyud las //",
    "NG0455:470": "stsol ba dang bral ba'i le'u ste bcu gnyis pa'o",
    "NG0455:471": "// // rgyud thams cad kyi dbu ye shes 'khor",
    "NG0455:472": "lo gsang ba'i rgyud //",
    "NG0455:473": "rang shes rig gi rgyal bo rdo rje kun tu bzang po dang po dang *//",
    "NG0455:474": "rigs lnga'i bde bar gshegs pa dang *//",
    "NG0455:475": "sbrul pa'i sku sangs rgyas 'od srungs rnams dang *//",
    "NG0455:476": "rtsa ba'i rgyud chen po bshad pa rdzogs so //",
    "NG0455:477": "nyams su mi len gang zag la //",
    "NG0455:478": "srog dang bral ba'i kha bzhin bsdams ///"
}
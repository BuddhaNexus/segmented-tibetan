{
    "T02D1647:309b-0": "@309b # // rgya gar skad du /",
    "T02D1647:309b-1": "sha pa sam ska ra s'a dh'a nam birhi:/",
    "T02D1647:309b-2": "bod skad du /",
    "T02D1647:309b-3": "ro bsreg pa'i sgrub thabs kyi cho ga / dpal",
    "T02D1647:309b-4": "rdo rje 'dzin pa chen po la phyag 'tshal lo",
    "T02D1647:309b-5": "// 'phags pa spyan ras gzigs dbang phyug la phyag 'tshal lo //",
    "T02D1647:309b-6": "gang dag sngon gyi las dang 'phral gyi rkyen dag gis //",
    "T02D1647:309b-7": "nad pa'i srog zad shi ba'i dus byas tshe /",
    "T02D1647:309b-8": "rnam smin lus la brten nas sdig sgrib sbyang ba'i thabs //",
    "T02D1647:309b-9": "dri med lung dang bla ma'i bka' bzhin bri //",
    "T02D1647:309b-10": "de la re zhig dang por ro seg cing sbyang bar 'os pa'i gnas skabs dang sbyar nas /",
    "T02D1647:309b-11": "dang po bsnyen pa la 'jug par bya ste /",
    "T02D1647:309b-12": "de yang bsnyen pa'i gnas gang yin par ro drangs",
    "T02D1647:309b-13": "la chu gtsang dri zhim po dang sbyor bas khrus",
    "T02D1647:310a-0": "byas la / de nas dri @310a * //",
    "T02D1647:310a-1": "zhim po'i lde gus dril phyi byas nas /",
    "T02D1647:310a-2": "yi ge tsi la sogs pa gnas drug tu bri ba'am gdags so //",
    "T02D1647:310a-3": "de nas ras sam snam bu gsar pas dkris la /",
    "T02D1647:310a-4": "me tog gi phreng bas brgyan nas /",
    "T02D1647:310a-5": "mandala ba'i ko ba tsam pa byas la /",
    "T02D1647:310a-6": "der me tog sil ma gtor te /",
    "T02D1647:310a-7": "ku sha'i chun po'i stan la gzhag go //",
    "T02D1647:310a-8": "de'i drung du yang mchod pa'i mandala bya ba dang /",
    "T02D1647:310a-9": "me tog dgram pa dang /",
    "T02D1647:310a-10": "mchod pa dang gtor ma bshams pa dang /",
    "T02D1647:310a-11": "bla re dang /",
    "T02D1647:310a-12": "'phan dang /",
    "T02D1647:310a-13": "yol ba la sogs pa'i rgyan dang bcas par bya'o //",
    "T02D1647:310a-14": "de nas bdag nyid khrus byas la /",
    "T02D1647:310a-15": "stan bde ba la 'dug ste /",
    "T02D1647:310a-16": "cho ga'i rim pa'am mos pa tsam gyis dpal he ru ka'i skur bsgoms la /",
    "T02D1647:310a-17": "gnas drug tu yi ge dgod pa dang /",
    "T02D1647:310a-18": "cod pan gyi lhas rgyas gdab pa dang /",
    "T02D1647:310a-19": "snying gar zla ba la gnas pa'i yi ge hr'i:",
    "T02D1647:310a-20": "la sngags kyi phreng bas bskor bar bsgom par bya'o",
    "T02D1647:310a-21": "// de nas mchod pa thams cad yi ge 'bru gsum gyis byin gyis brlabs la /",
    "T02D1647:310a-22": "de'i 'og tu bdag gi snying ga'i sa bon gyi 'od zer gyis /",
    "T02D1647:310a-23": "lhun gyis grub pa'i gnas nas /",
    "T02D1647:310a-24": "sangs rgyas dang byang chub sems dpa' thams cad kyi",
    "T02D1647:310a-25": "bdag nyid dpal he ru ka mkha' 'gro ma'i 'khor",
    "T02D1647:310a-26": "dang bcas pa ye shes kyi dkyil 'khor nam mkha'",
    "T02D1647:310a-27": "la spyan drangs te /",
    "T02D1647:310a-28": "sprul pa /",
    "T02D1647:310a-29": "de la mchod pa rnams kyis rim bzhin du mchod nas /",
    "T02D1647:310a-30": "de'i rjes la yan lag bdun pa'i mchod pa'am /",
    "T02D1647:310a-31": "smon lam bya /",
    "T02D1647:310a-32": "de nas bstod pa bya ste /",
    "T02D1647:310a-33": "mche ba gtsigs shing 'jigs che ba //",
    "T02D1647:310a-34": "zhes bya ba la sogs pa'i bstod pas bstod la /",
    "T02D1647:310a-35": "mkha' 'gro ma la gtor ma bsngos te /",
    "T02D1647:310a-36": "gsol ba btab nas /",
    "T02D1647:310a-37": "yi ge brgya pas bzod gsol byas la gshegs su gsol lo //",
    "T02D1647:310a-38": "de nas sh'u n+ya t'a dzny'a na'i sngags brjod pa'i sgo nas stong pa nyid bsgoms nas /",
    "T02D1647:310a-39": "de'i dang las h'um gi snang ba'i 'od zer las /",
    "T02D1647:310a-40": "ra ba dang /",
    "T02D1647:310b-0": "dra ba @310b las sa gzhi ste /",
    "T02D1647:310b-1": "srung ba'i 'khor lo dur khrod brgyad dang bcas par bsgom mo //",
    "T02D1647:310b-2": "de nas bdag nyid kyi snying ga'i sa bon gyi 'od zer gyi lcags kyus /",
    "T02D1647:310b-3": "gang shi ba de'i sems rnam par shes pa bar do'i gnas sam /",
    "T02D1647:310b-4": "rigs drug gang na gnas pa'i shes pa'i ngo bo",
    "T02D1647:310b-5": "aa thung ngu dkar la phra ba gcig tu drangs",
    "T02D1647:310b-6": "te / ro'i kha'i lam nas snying gar bcug pas /",
    "T02D1647:310b-7": "de nyid rnam par shes pa'i sems dang ldan par sngar gyi ji lta ba bzhin du bsams la /",
    "T02D1647:310b-8": "de'i 'og tu bzlas pa bya ste /",
    "T02D1647:310b-9": "aom a'a:hr'i:h'um zhes pa la sogs pa'i lha rnams kyi phreng sngags bzlas pas /",
    "T02D1647:310b-10": "bdag gi snying ga'i sa bon phreng sngags dang bcas pa las 'od 'phros pas //",
    "T02D1647:310b-11": "bdag gi sna'i rlung dang 'dres nas /",
    "T02D1647:310b-12": "bsgrub bya'i sna'i lam nas snying gar zhugs pas /",
    "T02D1647:310b-13": "bsgrub bya'i snying gar zla ba la gnas pa'i sa",
    "T02D1647:310b-14": "bon phreng sngags dang bcas par gyur par bsam mo",
    "T02D1647:310b-15": "// de nas bzlas pa byas pas bdag gi snying ga'i sngags las 'od 'phros te /",
    "T02D1647:310b-16": "bsgrub bya'i sna'i lam nas /",
    "T02D1647:310b-17": "snying ga'i sngags la phog pas /",
    "T02D1647:310b-18": "bsgrub bya'i snying ga'i sngags las 'od 'phros te /",
    "T02D1647:310b-19": "bsgrub bya'i las dang nyon mongs pa'i sgrib pa thams cad sbyang bar bsam mo //",
    "T02D1647:310b-20": "de ltar zhag du lcogs la sogs par bsnyen pa bya'o //",
    "T02D1647:310b-21": "de nas bsnyen pa thon pa dang /",
    "T02D1647:310b-22": "bsgrub bya'i sngags kyi phreng ba 'od du zhu nas /",
    "T02D1647:310b-23": "lus mgo mjug tu thim pas /",
    "T02D1647:310b-24": "sgrib pa thams cad byang nas lus shel dangs pa ltar gyur pa bsam mo //",
    "T02D1647:310b-25": "de nas lhag par gnas pa sta gon gyi cho ga gzhung dang mthun par bya /",
    "T02D1647:310b-26": "de'i rjes la mdun du ye shes kyi dkyil 'khor",
    "T02D1647:310b-27": "sprul la der dkyil 'khor du gzhug pa nas dbang",
    "T02D1647:310b-28": "bskur ba gnas skabs dang sbyar la dbang bskur ro",
    "T02D1647:310b-29": "// gal te bsnyen pa ma lcogs par gyur na /",
    "T02D1647:310b-30": "de'i tshe khrus bya ba nas dbang bskur ba'i yan lag rdzogs par bya'o //",
    "T02D1647:310b-31": "de nas bkra shis pa'i gnas su sa'i cho ga sngon du 'gro bar ro drangs la /",
    "T02D1647:311a-0": "sba'am gur gyi nang @311a * //",
    "T02D1647:311a-1": "du mandala byas la /",
    "T02D1647:311a-2": "sa tshon gyis zlum po dkar por byas te /",
    "T02D1647:311a-3": "der gzhag go //",
    "T02D1647:311a-4": "de nas phyogs gcig tu sreg khang brtsigs te /",
    "T02D1647:311a-5": "ji tsam regs pa'i sa bcad de mandala byas la /",
    "T02D1647:311a-6": "de'i dbus su khru byed dang do pa tsam la /",
    "T02D1647:311a-7": "zabs su de'i phyed brkos la /",
    "T02D1647:311a-8": "de'i dbus su sor bcu pa'i lte bar 'phangs su sor bzhi pa byas la /",
    "T02D1647:311a-9": "der sna tshogs padma 'dab brgyad /",
    "T02D1647:311a-10": "lte ba dkar po 'dab ma rnams dmar por byas la /",
    "T02D1647:311a-11": "der mtshan ma mi dgos so //",
    "T02D1647:311a-12": "mtha' ma rdo rje'i phreng bas bskor ro //",
    "T02D1647:311a-13": "de'i steng gi kha khyer sor lnga pa'i chu zheng",
    "T02D1647:311a-14": "mnyam par byas la phyi rol gyi gzhi ser por",
    "T02D1647:311a-15": "bya'o // de nas mtshams bzhir ka ba bzhi btsugs la /",
    "T02D1647:311a-16": "phyogs gnyis su gdung gnyis btang ste /",
    "T02D1647:311a-17": "de'i steng du shing khang tshul bzhin du brtsigs la /",
    "T02D1647:311a-18": "ro der gzhug go //",
    "T02D1647:311a-19": "de nyid kyi drung du las thams cad pa'i thab khung gzhung bzhin du byas nas /",
    "T02D1647:311a-20": "de nas /",
    "T02D1647:311a-21": "sbyin sreg gi rdzas bud shing dang /",
    "T02D1647:311a-22": "yam shing dang /",
    "T02D1647:311a-23": "rlung g-yab dang /",
    "T02D1647:311a-24": "mar la sogs pa bsreg par 'os pa'i rdzas thams cad gzhung bzhin du bsham mo //",
    "T02D1647:311a-25": "de nas bdag nyid khrus byas la /",
    "T02D1647:311a-26": "rgyan chas kyis brgyan te /",
    "T02D1647:311a-27": "mchod pa lnga la sogs pa thams cad bsags la /",
    "T02D1647:311a-28": "bdag nyid dpal he ru ka'i skur bsgoms te /",
    "T02D1647:311a-29": "mchod pa thams cad byin gyis brlabs la /",
    "T02D1647:311a-30": "snying ga'i sa bon gyi 'od zer gyis /",
    "T02D1647:311a-31": "ye shes kyi dkyil 'khor spyan drangs nas nam mkha' la sprul te bsams la /",
    "T02D1647:311a-32": "phyi nang gi mchod pa thams cad kyis mchod nas /",
    "T02D1647:311a-33": "yan lag bdun pa'i mchod pa dang /",
    "T02D1647:311a-34": "bstod pa yan lag gzhung bzhin du bya'o //",
    "T02D1647:311a-35": "de nas stong pa nyid du bsgom pa sngon du",
    "T02D1647:311a-36": "'gro ba'i srung ba'i 'khor lo gzhung bzhin du bsgoms",
    "T02D1647:311a-37": "la ; der sbyin sreg bya ste /",
    "T02D1647:311a-38": "de yang sbyin sreg gi cho ga nas byung ba",
    "T02D1647:311a-39": "bzhin du me lha'i mchod pa yan chad rdzogs par",
    "T02D1647:311a-40": "byas la / de nas me lha 'od du zhu ste /",
    "T02D1647:311a-41": "'bar ba'i rnam par gyur bar bsams la der ye",
    "T02D1647:311a-42": "shes kyi lha la sbyin sreg gi mchod pa bya",
    "T02D1647:311b-0": "ste / skabs 'dir bsgrub @311b bya'i lhag pa'i lha",
    "T02D1647:311b-1": "gang yin pa der cho ga'i yan lag gis bskyed",
    "T02D1647:311b-2": "la ye shes sems dpa' snying ga'i sa bon gyis",
    "T02D1647:311b-3": "bkug nas bstims te /",
    "T02D1647:311b-4": "mchod pa lnga la sogs pas mchod /",
    "T02D1647:311b-5": "de nas sreg rdzas rnams kyis rim bzhin du mchod la /",
    "T02D1647:311b-6": "'dod don gsol ba yan chad bya ste /",
    "T02D1647:311b-7": "sbyin sreg gi cho ga dang mthun no //",
    "T02D1647:311b-8": "slob dpon theb yod na /",
    "T02D1647:311b-9": "gcig gis sdig pa bsreg pa'i ting nge 'dzin bya ste /",
    "T02D1647:311b-10": "sreg khang du me 'bar la /",
    "T02D1647:311b-11": "bsang gtor gyi chus bsangs la /",
    "T02D1647:311b-12": "bsgrub bya'i rnam smin gyi lus de nyid /",
    "T02D1647:311b-13": "dpag tu med pa'i dus rgyud la bsags pa'i las",
    "T02D1647:311b-14": "dang nyon mongs pa'i dri ma'i sdig pa'i ngo bo",
    "T02D1647:311b-15": "yi ge kam nag po'i phung po gcig tu bsams",
    "T02D1647:311b-16": "la / 'og gi sna tshogs padma'i lte ba las me 'bar bas /",
    "T02D1647:311b-17": "kam de rim gyis bsreg par bsgoms te /",
    "T02D1647:311b-18": "aom sarba p'a pam sh'antim ku ru sv'a h'a /",
    "T02D1647:311b-19": "aom sarba karm'a sh'antim ku ru sv'a h'a /",
    "T02D1647:311b-20": "aom sarba du: kha sh'antim ku ru sv'a h'a /",
    "T02D1647:311b-21": "zhes brjod cing sdig pa bsreg pa'i ting nge 'dzin bya'o //",
    "T02D1647:311b-22": "slob dpon gcig gis nyes pa bshags pa'i bsam gtan bya ste /",
    "T02D1647:311b-23": "shi ba'i rnam par shes pa'i sems bar do'i srid",
    "T02D1647:311b-24": "pa'i ngo bo lus ngag yid gsum gyi mtshan ma",
    "T02D1647:311b-25": "'bru gsum kha dog so so ste /",
    "T02D1647:311b-26": "ser po gnyis kyis brten pa zla ba'i dkyil 'khor gyi steng na gnas par bsams la /",
    "T02D1647:311b-27": "bsgrub bya'i sngar gyi lus de nyid kyis yi ge",
    "T02D1647:311b-28": "brgya ba zlos shing bshags pa byed par bsgoms te",
    "T02D1647:311b-29": "/ aom badzra satva sa ma ya ma nu p'a la ya /",
    "T02D1647:311b-30": "badzra satva tve no pa tishtha /",
    "T02D1647:311b-31": "dri dho me bha ba /",
    "T02D1647:311b-32": "su to shyo me bha ba /",
    "T02D1647:311b-33": "aa nu rakto me bha ba /",
    "T02D1647:311b-34": "su po shyo me bha ba /",
    "T02D1647:311b-35": "sarba siddhimme pra yatstsha /",
    "T02D1647:311b-36": "sarba karma su tsa me tsittam shre ya:/",
    "T02D1647:311b-37": "ku ru h'um /",
    "T02D1647:311b-38": "ha ha ha ha ho /",
    "T02D1647:311b-39": "bha ga wan /",
    "T02D1647:311b-40": "sarba ta th'a ga ta /",
    "T02D1647:311b-41": "badzra m'a me munytsa badzra'i bha ba /",
    "T02D1647:311b-42": "ma h'a sa ma ya satva a'a /",
    "T02D1647:311b-43": "zhes brjod cing bshags pa byed par bsam mo //",
    "T02D1647:311b-44": "slob dpon theb med na /",
    "T02D1647:311b-45": "gcig gis gsum ka'i ting nge 'dzin rim gyis bya bar yang rung ngo //",
    "T02D1647:311b-46": "sbyin sreg sbyin nas /",
    "T02D1647:311b-47": "thab de nyid du mar dang 'o ma dang /",
    "T02D1647:311b-48": "sbrang rtsi dang /",
    "T02D1647:311b-49": "ka ra dang /",
    "T02D1647:312a-0": "phye bzang po las @312a * //",
    "T02D1647:312a-1": "ts'a ru bcos la /",
    "T02D1647:312a-2": "ts'a ru'i phung sbyin sreg tu phul la /",
    "T02D1647:312a-3": "lhag ma longs spyod do //",
    "T02D1647:312a-4": "de nas smon lam gdab ste /",
    "T02D1647:312a-5": "na mo sangs rgyas dang chos dang dge 'dun gyi bka'i byin gyi rlabs kyi bden pa dang /",
    "T02D1647:312a-6": "rig sngags dang gsang sngags dang snying po dang phyag",
    "T02D1647:312a-7": "rgya dang ting nge 'dzin gyi byin gyi rlabs dang",
    "T02D1647:312a-8": "/ bdag cag gi lhag pa'i bsam pa rnam par dag pa'i stobs dang /",
    "T02D1647:312a-9": "chos nyid rten cing 'brel par 'byung ba zab mo",
    "T02D1647:312a-10": "bsam gyis mi khyab pa'i mthu dang bden pa'i byin",
    "T02D1647:312a-11": "gyi rlabs kyis / deng tshe 'phos shing lus brjes",
    "T02D1647:312a-12": "pa 'di rnan par smin pa'i phung po 'di la",
    "T02D1647:312a-13": "gyi rlabs kyis / brten nas / dge ba'i rtsa ba gzhung bzhin du bskrun pa 'dis /",
    "T02D1647:312a-14": "tshe 'phos pa 'di dmyal ba'i gnas su mi skye",
    "T02D1647:312a-15": "bar gyur cig / gal te skyes par gyur na",
    "T02D1647:312a-16": "/ dmyal ba tsha grang la sogs pa'i sdug bsngal dang bral nas /",
    "T02D1647:312a-17": "dmyal ba rnams la sprul pa'i sku gshin rje chos",
    "T02D1647:312a-18": "kyi rgyal po lta bus chos ston pa'i skal pa",
    "T02D1647:312a-19": "dang ldan par gyur cig / gzhan yang yi dags",
    "T02D1647:312a-20": "kyi gnas su mi skye bar gyur cig / gal",
    "T02D1647:312a-21": "te skyes par gyur ba na /",
    "T02D1647:312a-22": "yi dags kyi bkres skom gyi sdug bsngal la sogs pa dang bral nas /",
    "T02D1647:312a-23": "yi dags rnams la sprul pa'i sku kha 'bar ma",
    "T02D1647:312a-24": "lta bus chos ston pa'i skal pa dang ldan par",
    "T02D1647:312a-25": "gyur cig / gzhan yang byol song gi gnas su",
    "T02D1647:312a-26": "ma skye bar gyur cig / gal te skyes par",
    "T02D1647:312a-27": "gyur pa na / byol song gi bsha' bzhur la sogs pa'i sdug bsngal dang bral nas ;",
    "T02D1647:312a-28": "byol song rnams la sprul pa'i sku gser bzang lta",
    "T02D1647:312a-29": "bus chos ston pa'i skal pa dang ldan par gyur",
    "T02D1647:312a-30": "cig / gzhan yang mi'i 'dre mi'i sdug bsngal gsum",
    "T02D1647:312a-31": "dang brgyad la sogs pa dang bral nas /",
    "T02D1647:312a-32": "mi rnams la sprul pa'i sku sh'akya thub pa lta",
    "T02D1647:312a-33": "bus chos ston pa'i skal ba dang ldan par gyur",
    "T02D1647:312a-34": "cig / gzhan yang lha ma yin gyi 'dre /",
    "T02D1647:312a-35": "lha ma yin gyi sdug bsngal khong khro dang 'thab rtsod la sogs pa dang bral nas /",
    "T02D1647:312a-36": "lha ma yin rnams la sprul pa'i sku thags bzangs",
    "T02D1647:312a-37": "ris lta bus chos ston pa'i skal ba dang ldan",
    "T02D1647:312b-0": "par gyur cig gzhan yang lha'i @312b 'dre /",
    "T02D1647:312b-1": "lha'i sdug bsngal 'chi 'pho dang ltung ba la sogs pa dang bral nas /",
    "T02D1647:312b-2": "lha rnams la sbrul pa'i sku brgya byin lta bus",
    "T02D1647:312b-3": "chos ston pa'i skal ba dang ldan par gyur cig",
    "T02D1647:312b-4": "/ de ltar khams gsum gyis sdug bsngal las grol",
    "T02D1647:312b-5": "te / khyad par gyi lam lnga la brten nas /",
    "T02D1647:312b-6": "sgrib pa gnyis spangs te /",
    "T02D1647:312b-7": "tshogs gnyis rdzogs nas /",
    "T02D1647:312b-8": "mthar bla na med pa'i byang chub phyag rgya chen po mchog gi go 'phang lhun gyis grub ste /",
    "T02D1647:312b-9": "'khor ba ma stong gi bar du sems can thams",
    "T02D1647:312b-10": "cad kyi don rgyun mi 'chad par spyod pa'i skal",
    "T02D1647:312b-11": "ba dang ldan par gyur cig de nas dge ba'i",
    "T02D1647:312b-12": "rtsa ba bsngo // de nas phyis sreg khang du 'o ma gtor te /",
    "T02D1647:312b-13": "zhi ba'i sngags bzlas te /",
    "T02D1647:312b-14": "rus bu btus la s'atstsha btab nas /",
    "T02D1647:312b-15": "rab tu gnas par bya'o //",
    "T02D1647:312b-16": "ro sbyang ba'i sgrub thabs kyi cho ga / bla ma dam pa'i gdams ngag la brten nas /"
}
{
    "T02TD1805E:112a-0": "@112a # // rgya gar skad du /",
    "T02TD1805E:112a-1": "sv'a dhi shth'a na kra ma pra bhe dam /",
    "T02TD1805E:112a-2": "bod skad du /",
    "T02TD1805E:112a-3": "bdag byin gyis brlab pa'i rim pa rnam par dbye ba /",
    "T02TD1805E:112a-4": "dpal rdo rje sems dpa' la phyag 'tshal lo //",
    "T02TD1805E:112a-5": "lta ba thams cad rab bcom pa'i //",
    "T02TD1805E:112a-6": "ye shes sku la phyag 'tshal lo //",
    "T02TD1805E:112a-7": "bdag byin brlab pa'i rnam dbye 'di //",
    "T02TD1805E:112a-8": "brtse bas bdag gis bshad par bya //",
    "T02TD1805E:112a-9": "yod ces rtog pa ji snyed pa //",
    "T02TD1805E:112a-10": "de snyed rtag pa'i lta ba ste //",
    "T02TD1805E:112a-11": "rtag par mngon par zhen pas na //",
    "T02TD1805E:112a-12": "'di ni sgyu ma'i mtshan nyid min //",
    "T02TD1805E:112a-13": "med ces rtog pa ji snyed pa //",
    "T02TD1805E:112a-14": "de snyed chad pa'i lta ba ste //",
    "T02TD1805E:112a-15": "chad par mngon par zhen pas na //",
    "T02TD1805E:112a-16": "'di yang sgyu ma'i mtshan nyid min //",
    "T02TD1805E:112a-17": "yod ces pa dang med ces pa'i //",
    "T02TD1805E:112a-18": "de dbus su gang rtog pa ni //",
    "T02TD1805E:112a-19": "dbus su mngon par zhen pas na //",
    "T02TD1805E:112a-20": "'di yang sgyu ma'i mtshan nyid min //",
    "T02TD1805E:112a-21": "kun rdzob bden par gang gsungs pa'i //",
    "T02TD1805E:112a-22": "sangs rgyas rnams kyi sku mtshan nyid //",
    "T02TD1805E:112a-23": "de 'dir sgyu mar bstan pa ste //",
    "T02TD1805E:112a-24": "bdag byin brlab pa zhes brjod do //",
    "T02TD1805E:112a-25": "rgyu dang mi rgyu'i 'jig rten gsum //",
    "T02TD1805E:112a-26": "gang zhig gis ni thams cad khyab //",
    "T02TD1805E:112a-27": "bsod nams dman pas mi rnyed de //",
    "T02TD1805E:112a-28": "lung bstan nyid kyis rnyed par 'gyur //",
    "T02TD1805E:112a-29": "gtsang spra sdom pa 'dir mi dgos //",
    "T02TD1805E:112a-30": "dka' thub dka' spyad mi dgos te //",
    "T02TD1805E:112a-31": "dka' thub sdom pa med par yang //",
    "T02TD1805E:112a-32": "dga' dang bde bas 'grub par 'gyur //",
    "T02TD1805E:112a-33": "gang zhig de ltar shes nas ni //",
    "T02TD1805E:112a-34": "de nyid gang zhig rtag dran na //",
    "T02TD1805E:112a-35": "thams cad sgyu ma'i rnam 'phrul gyis //",
    "T02TD1805E:112a-36": "de yis sangs rgyas 'grub par 'gyur //",
    "T02TD1805E:112a-37": "sgyu mas gnas pa'i rnal 'byor pa //",
    "T02TD1805E:112a-38": "'di la lhas kyang rtag tu skyong //",
    "T02TD1805E:112b-0": "@112b sgyu ma lta bu'i ting 'dzin gyis //",
    "T02TD1805E:112b-1": "thams cad mkhyen pa de nas 'gyur //",
    "T02TD1805E:112b-2": "rdo rje che dang stobs po che //",
    "T02TD1805E:112b-3": "lang tsho nad med bde ba'i mchog / sangs rgyas rdzu 'phrul thob nas ni //",
    "T02TD1805E:112b-4": "skye ba 'byung ba rang dags so //",
    "T02TD1805E:112b-5": "mthong ba nyid kyis bskul med par //",
    "T02TD1805E:112b-6": "sems can rnams ni dbang du 'ong //",
    "T02TD1805E:112b-8": "/ sgyu ma lta bu'i ting 'dzin gyis //",
    "T02TD1805E:112b-9": "'dod don thams cad rnyed par 'gyur //",
    "T02TD1805E:112b-10": "chos kun rmi lam sgyu 'dra ste //",
    "T02TD1805E:112b-11": "sangs rgyas pa kun smra mod kyi //",
    "T02TD1805E:112b-12": "bdag byin brlab las phyir bltas pas //",
    "T02TD1805E:112b-13": "des ni bden pa mthong mi nus //",
    "T02TD1805E:112b-14": "gzhu yi rnam pa'i yid rang bzhin //",
    "T02TD1805E:112b-15": "rnam shes rlung dang yang dag ldan //",
    "T02TD1805E:112b-16": "sgyu ma'i dpe la rmongs pas ni //",
    "T02TD1805E:112b-17": "rang gi ye shes des mi mthong //",
    "T02TD1805E:112b-18": "bskal pa bye ba mtha' yas par //",
    "T02TD1805E:112b-19": "thos pa'i pha rol son gyur kyang //",
    "T02TD1805E:112b-20": "bla ma'i lung dang bral ba yis //",
    "T02TD1805E:112b-21": "bdag byin brlab pa rnyed mi 'gyur //",
    "T02TD1805E:112b-22": "de bas nga rgyal yongs spangs nas //",
    "T02TD1805E:112b-23": "sangs rgyas 'bras bu 'dod pa yi //",
    "T02TD1805E:112b-24": "rdo rje theg pa zhon pa yis //",
    "T02TD1805E:112b-25": "bla ma bsgrims te mnyes par bya //",
    "T02TD1805E:112b-26": "shin tu rnyed dka'i rim dbye bas //",
    "T02TD1805E:112b-27": "'di ni rab tu bshad par bya //",
    "T02TD1805E:112b-28": "gang zhig shes nas rnam spyad pa //",
    "T02TD1805E:112b-29": "sgrub po sangs rgyas kun dngos 'gyur //",
    "T02TD1805E:112b-30": "sa la sogs pa rnam bzhi dang //",
    "T02TD1805E:112b-31": "de bzhin du ni stong pa bzhi //",
    "T02TD1805E:112b-32": "gnas ni rnam pa brgyad po dang //",
    "T02TD1805E:112b-33": "skye dang 'jig pa'i rgyur shes bya //",
    "T02TD1805E:112b-34": "'od gsal las ni stong chen te //",
    "T02TD1805E:112b-35": "de la thabs ni yang dag 'byung //",
    "T02TD1805E:112b-36": "de las skyes pa shes rab te //",
    "T02TD1805E:112b-37": "de las rlung ni 'byung bar 'gyur //",
    "T02TD1805E:112b-38": "rlung las me ni yang dag skyes //",
    "T02TD1805E:112b-39": "me las chu ni 'byung bar 'gyur //",
    "T02TD1805E:112b-40": "chu las skyes pa sa yin te //",
    "T02TD1805E:112b-41": "de rnams la ni sems can 'byung //",
    "T02TD1805E:112b-42": "sa ni chu la thim 'gyur te //",
    "T02TD1805E:112b-43": "chu ni me la thim par 'gyur //",
    "T02TD1805E:112b-44": "me ni phra ba'i khams su zhugs //",
    "T02TD1805E:112b-45": "rlung yang sems la thim 'gyur te //",
    "T02TD1805E:112b-46": "sems ni sems las byung las 'gyur //",
    "T02TD1805E:112b-47": "sems byung ma rig par zhugs nas //",
    "T02TD1805E:112b-48": "de yang 'od gsal bar song ste //",
    "T02TD1805E:112b-49": "srid pa gsum po 'gag par 'gyur //",
    "T02TD1805E:112b-50": "sgyu ma lta bu'i ting 'dzin gyis //",
    "T02TD1805E:112b-51": "ji srid bdag nyid ma mthong ba //",
    "T02TD1805E:112b-52": "de srid thog ma'i dus can gyi //",
    "T02TD1805E:112b-53": "srid pa'i 'khor lor 'jug par 'gyur //",
    "T02TD1805E:112b-54": "rang rig sgyu ma lta bu ste //",
    "T02TD1805E:113a-0": "rtog ge ba yi @113a * //",
    "T02TD1805E:113a-1": "yul min zhing //",
    "T02TD1805E:113a-2": "rang gi lus la gnas mod kyi //",
    "T02TD1805E:113a-3": "bsod nams dman pas rnyed mi 'gyur //",
    "T02TD1805E:113a-4": "rang lus 'gyur ba med pa de //",
    "T02TD1805E:113a-5": "mchog gcig gis ni shes byas te //",
    "T02TD1805E:113a-6": "de ni dpe yis nyer mtshon nas //",
    "T02TD1805E:113a-7": "bla ma'i zhal gyi drin gyis so //",
    "T02TD1805E:113a-8": "sa dang de bzhin chu la sogs //",
    "T02TD1805E:113a-9": "gter dang nor bu sbas pa ltar //",
    "T02TD1805E:113a-10": "de bzhin lus la kun mkhyen pa'ang //",
    "T02TD1805E:113a-11": "rmongs dang ldan pas mthong mi 'gyur //",
    "T02TD1805E:113a-12": "sgyu ma smig rgyu dri za yi //",
    "T02TD1805E:113a-13": "grong khyer dang ni brgya byin gzhu //",
    "T02TD1805E:113a-14": "me long gi ni gzugs brnyan dang //",
    "T02TD1805E:113a-15": "chu zla dang ni brag ca dang //",
    "T02TD1805E:113a-16": "rmi lam mig yor sprin dang glog /",
    "T02TD1805E:113a-17": "chu yi chu bur zhes bya ba //",
    "T02TD1805E:113a-18": "sgyu ma'i dpe ni bcu dang gnyis //",
    "T02TD1805E:113a-19": "rnam pa du mar yongs mtshon pa //",
    "T02TD1805E:113a-20": "des 'di shin tu gsal ba'i gzugs //",
    "T02TD1805E:113a-21": "lta ba'i gzugs la dmigs par byed //",
    "T02TD1805E:113a-22": "sgyu ma gsum du bstan pa yis //",
    "T02TD1805E:113a-23": "nan tan du ni rab tu bsgrags //",
    "T02TD1805E:113a-24": "me long gi ni gzugs brnyan dang //",
    "T02TD1805E:113a-25": "'ja' tshon dang ni de las gzhan //",
    "T02TD1805E:113a-26": "gsum pa chu zla lta bu yis //",
    "T02TD1805E:113a-27": "de yi sku ni bsgom par bya //",
    "T02TD1805E:113a-28": "spyod pa bsdus las gang bstan pa'i //",
    "T02TD1805E:113a-29": "rigs lnga'i sangs rgyas bdag nyid che //",
    "T02TD1805E:113a-30": "lha dang lha mo tha dad pa //",
    "T02TD1805E:113a-31": "rigs lnga las ni yang dag 'byung //",
    "T02TD1805E:113a-32": "khro bo pho nya pho nya mo //",
    "T02TD1805E:113a-33": "bran pho bran mo mngag pa sogs //",
    "T02TD1805E:113a-34": "de ni yod min de med kyang //",
    "T02TD1805E:113a-35": "'gro ba'i don phyir rab tu bstan //",
    "T02TD1805E:113a-36": "de ltar rnal 'byor bdag nyid kyis //",
    "T02TD1805E:113a-37": "thams cad spro zhing bsdus pas te //",
    "T02TD1805E:113a-38": "dkyil 'khor tshul ni rab tu rgyas pa'ang //",
    "T02TD1805E:113a-39": "sgyu ma lta bu'i ting 'dzin gnas //",
    "T02TD1805E:113a-40": "rnam pa sna tshogs kha dog kyang //",
    "T02TD1805E:113a-41": "sgyu ma lta bur rab tu sbyar //",
    "T02TD1805E:113a-42": "mya ngan 'jigs dang chags bral dang //",
    "T02TD1805E:113a-43": "skrag dang de bzhin rmongs pa dang //",
    "T02TD1805E:113a-44": "sdug bsngal ba de yod min pas //",
    "T02TD1805E:113a-45": "de bzhin mi sdug mthong thos dang //",
    "T02TD1805E:113a-46": "yid du mi 'ong dri ro dang //",
    "T02TD1805E:113a-47": "reg bya rtsub sogs gang gyur pa //",
    "T02TD1805E:113a-48": "tshul dang mi mthun rang bzhin rnams //",
    "T02TD1805E:113a-49": "sgyu ma lta bus dag par bya //",
    "T02TD1805E:113a-50": "bshad dang gci sogs 'jug pa dang //",
    "T02TD1805E:113a-51": "grang dang rims sogs nad dang ni //",
    "T02TD1805E:113a-52": "rgas la sogs pa'i rang bzhin rnams //",
    "T02TD1805E:113a-53": "de rnams sgyu ma'i sman gyis gso //",
    "T02TD1805E:113a-54": "chos gang gis ni byis pa rnams //",
    "T02TD1805E:113a-55": "'khor ba'i gnas su 'jug 'gyur ba //",
    "T02TD1805E:113b-0": "chos de nyid kyis rnal @113b 'byor pa //",
    "T02TD1805E:113b-1": "bde ba chen po'i gnas la 'jug //",
    "T02TD1805E:113b-2": "'dod yon lnga yi bde ba yis //",
    "T02TD1805E:113b-3": "byis pa rnams ni 'ching brjod de //",
    "T02TD1805E:113b-4": "chos de nyid kyis rnal 'byor pa //",
    "T02TD1805E:113b-5": "sangs rgyas nyid kyang 'grub par 'gyur //",
    "T02TD1805E:113b-6": "chags dang rgyags dang sred pa dang //",
    "T02TD1805E:113b-7": "de bzhin byams dang snying rje dang //",
    "T02TD1805E:113b-9": "/ dga' dang btang snyoms nyid dang ni //",
    "T02TD1805E:113b-10": "stobs dang de bzhin spro ba dang //",
    "T02TD1805E:113b-11": "dpa' dang mi srun gdug pa dang //",
    "T02TD1805E:113b-12": "drag shul de bzhin dka' bar sbyor //",
    "T02TD1805E:113b-13": "snang ba'i rang bzhin gzhan dag kyang //",
    "T02TD1805E:113b-14": "bdag byin brlab pa'i bden pas bsdu //",
    "T02TD1805E:113b-15": "phyag rgya gcig dang ldan pa'am //",
    "T02TD1805E:113b-16": "yang na phyag rgya bzhi dang ldan //",
    "T02TD1805E:113b-17": "btsun mo'i 'khor na bzhugs pas kyang //",
    "T02TD1805E:113b-18": "bdag byin brlab pa rjes dran bya //",
    "T02TD1805E:113b-19": "gzugs dang sgra dang de bzhin dri //",
    "T02TD1805E:113b-20": "ro dang reg bya sdug pa rnams //",
    "T02TD1805E:113b-21": "bde chen go 'phang gnas nas kyang //",
    "T02TD1805E:113b-22": "rnal 'byor pa yis rtag tu myong //",
    "T02TD1805E:113b-23": "rgyud mangs dang ni rgyud gcig dang //",
    "T02TD1805E:113b-24": "stug pa dang ni gling bu nyid //",
    "T02TD1805E:113b-25": "rol mo rnam bzhi rnal 'byor pas //",
    "T02TD1805E:113b-26": "bdag byin brlab pas rab tu 'jug / rtag tu sgeg la sogs pa yi //",
    "T02TD1805E:113b-27": "gar gyi ro dgur yang dag 'byung //",
    "T02TD1805E:113b-28": "sgyu ma lta bu'i ting 'dzin gyis //",
    "T02TD1805E:113b-29": "rnal 'byor pa yi longs spyod bya //",
    "T02TD1805E:113b-30": "rnal 'byor rgyud las gang gsungs pa'i //",
    "T02TD1805E:113b-31": "brda sogs cho ga rgyas pa dag / sgyu ma lta bur dmigs pa yis //",
    "T02TD1805E:113b-32": "rnal 'byor pas ni de la 'jug /'byed pa dang ni 'dzums pa dang //",
    "T02TD1805E:113b-33": "dgod dam de bzhin smra ba dang //",
    "T02TD1805E:113b-34": "'gro 'ong nyal lam za na yang //",
    "T02TD1805E:113b-35": "sgyu ma'i lus su dran par bya //",
    "T02TD1805E:113b-36": "sna tshogs rtog pas brtags pa yi //",
    "T02TD1805E:113b-37": "'gro ba'i bdag pos rol pa gang //",
    "T02TD1805E:113b-38": "'dod chags chen po'i tshul gnas nas //",
    "T02TD1805E:113b-39": "de nyid rig pas rnam par spyad //",
    "T02TD1805E:113b-40": "lta ba thams cad spangs pa yi //",
    "T02TD1805E:113b-41": "bdag byin brlab pa 'di thos nas //",
    "T02TD1805E:113b-42": "las rnams thams cad bya ba'am //",
    "T02TD1805E:113b-43": "ji ltar 'dod pa bzhin du rgyu //",
    "T02TD1805E:113b-44": "mchod rten las ni mi bya zhing //",
    "T02TD1805E:113b-45": "glegs bam bklag par mi bya ste //",
    "T02TD1805E:113b-46": "bdag byin brlab pa'i rim gyis kyang //",
    "T02TD1805E:113b-47": "bya ba dang ni bklag pa'ang bya //",
    "T02TD1805E:113b-48": "lha la 'dud par mi bya zhing //",
    "T02TD1805E:113b-49": "dge slong rnams la phyag mi bya //",
    "T02TD1805E:113b-50": "bdag byin brlab pa'i rim nyid kyis //",
    "T02TD1805E:113b-51": "yang na kun la phyag bya'o //",
    "T02TD1805E:113b-52": "sngags dgod pa ni mi bya zhing//",
    "T02TD1805E:114a-0": "@114a * // phyag rgya 'chang ba'ang de bzhin no //",
    "T02TD1805E:114a-1": "sngags kyi bzlas brjod mi bya ste //",
    "T02TD1805E:114a-2": "yang na gzugs brnyan ldan par bya //",
    "T02TD1805E:114a-3": "phyi rol don ni yod min pas //",
    "T02TD1805E:114a-4": "'di dag rang gi sems su blta //",
    "T02TD1805E:114a-5": "de bzhin sgyu mar bsgoms nas ni //",
    "T02TD1805E:114a-6": "de nyid kyang ni rjes dran bya //",
    "T02TD1805E:114a-7": "bsam gtan cho ga dpag med dang //",
    "T02TD1805E:114a-8": "sngags kyi sku yi ting 'dzin rnams //",
    "T02TD1805E:114a-9": "ji srid sgyu ma rnyed med na //",
    "T02TD1805E:114a-10": "kun kyang sa yi 'bras don tsam //",
    "T02TD1805E:114a-11": "lus dang gnas dang longs spyod dang //",
    "T02TD1805E:114a-12": "sa dang pha rol phyin la sogs //",
    "T02TD1805E:114a-13": "sangs rgyas rdzu 'phrul rnam rol pa //",
    "T02TD1805E:114a-14": "thams cad sgyu ma'i rnam 'phrul yin ;",
    "T02TD1805E:114a-15": "/ ji ltar me long dri ma med pa la //",
    "T02TD1805E:114a-16": "yan lag kun dang ldan gzugs snang ba ltar //",
    "T02TD1805E:114a-17": "dpe byad brgyad cu mtshan chen sum cu gnyis //",
    "T02TD1805E:114a-18": "de bzhin rtag tu rdo rje 'dzin lus nyid //",
    "T02TD1805E:114a-19": "mkha' dbyings dbang po'i mtshon cha kha dog snang ba ltar //",
    "T02TD1805E:114a-20": "de bzhin rdo rje 'dzin pa'ang kha dog dkar po la sogs pas //",
    "T02TD1805E:114a-21": "dge sogs las rnams ji bzhin de bzhin du ni 'jig rten la //",
    "T02TD1805E:114a-22": "yan lag ma nyams phun sum tshogs pa'i gzugs ni ston par mdzad //",
    "T02TD1805E:114a-23": "gang zhig gser dngul dang ni nor bu dung dang shel bye ru //",
    "T02TD1805E:114a-24": "bee d'urya dang zangs dang 'jon mo steng sogs yang dag gnas//",
    "T02TD1805E:114a-25": "nam mkha'i ngos nas ri bong can gyi gzugs ni gcig shar bas //",
    "T02TD1805E:114a-26": "de la rnam par 'jug pas shin tu gsal bar gang byas ltar //",
    "T02TD1805E:114a-27": "rang dngos sna tshogs gzugs can zag med gang //",
    "T02TD1805E:114a-28": "'jig rten kun khyab sgyu ma'i rang bzhin nyid //",
    "T02TD1805E:114a-29": "rnam pa sna tshogs 'gro ba'i sder gnas pa'i //",
    "T02TD1805E:114a-30": "sems mgon rdo rje de yang de bzhin no //",
    "T02TD1805E:114a-31": "gzugs sogs rnam pa lnga dang gang yang skye mched rnams de nas //",
    "T02TD1805E:114a-32": "bco brgyad ces byar gsungs dang khams ni rnam pa lnga dang yang //",
    "T02TD1805E:114a-33": "ye shes lnga po dang ni yul de 'gro ba ma lus kun //",
    "T02TD1805E:114a-34": "sgyu ma las byung de 'dir rdo rje 'dzin de gzhan ma yin //",
    "T02TD1805E:114a-35": "ri rnams dang ni rgya mtsho chen po brgyad gang yin //",
    "T02TD1805E:114a-36": "gling rnams dang ni dmyal ba la sogs dbye ba rnams //",
    "T02TD1805E:114a-37": "rgyu ba dang ni mi rgyu ba nyid gang yin pa //",
    "T02TD1805E:114a-38": "de de'i rang bzhin rdo rje 'dzin te gzhan min blta //",
    "T02TD1805E:114a-39": "de ltar 'gro ba ma lus rang gi sems las byung ba ste //",
    "T02TD1805E:114b-0": "srid dang thar pa rtog dang yang @114b dag ldan pa'i rnam par shes //",
    "T02TD1805E:114b-1": "gang gis srid pa'i rgya mtsho sdug bsngal rgya mtshor 'khor 'gyur las //",
    "T02TD1805E:114b-2": "legs sbyangs pha rol son pa'i 'bras ldan de la bstod phyag 'tshal //",
    "T02TD1805E:114b-3": "slob dpon chen po a'arya de bas mdzad pa'i bdag byin gyis brlab pa'i rim pa rdzogs so /"
}
{
    "NK082(zu)014:1": "// lta ba yang dag sgron ma bzhugs /",
    "NK082(zu)014:2": "dpal ldan thugs kyi dkyil 'khor nyi ma'i 'od stong gis //",
    "NK082(zu)014:3": "shin tu 'bar ba'i zer tsam bdag blo mun par byung //",
    "NK082(zu)014:4": "dbyangs dang tshig 'das nam mkha'i mtshan nyid las 'das pa'i //",
    "NK082(zu)014:5": "rang sems skye med zab mo'i don gyi phyogs tsam snang //",
    "NK082(zu)014:6": "rang gis rtogs pa mkhas pas gsungs pa'i rnam mang ba //",
    "NK082(zu)014:7": "rtog ge bdag 'dra'i spyod yul brtsam par mi 'os kyang //",
    "NK082(zu)014:8": "rig pa'i brjod byang tsam 'di nges don mos rnams kyi //",
    "NK082(zu)014:9": "chos phyir 'brang ba'i blo yis dpyad cing goms par bya //",
    "NK082(zu)014:10": "bskal pa mang por rgyal ba rnams la ni //",
    "NK082(zu)014:11": "dge rtsa bskyed cing rang sems sbyangs pa yis //",
    "NK082(zu)014:12": "rnal 'byor dam pa nges pa'i lung chen ma //",
    "NK082(zu)014:13": "shes rab mchog ldan rig pa'i mos blo gsal //",
    "NK082(zu)014:14": "rnam par mi rtog don dam rang bzhin gyi //",
    "NK082(zu)014:15": "rig pa'i tshul chen sems kyis dmigs pa ni //",
    "NK082(zu)014:16": "lung dang man ngag rigs pas thag bcad de //",
    "NK082(zu)014:17": "chos kyi rang bzhin yang dag yid ches bya //",
    "NK082(zu)014:18": "ji ltar nam mkha' la ni tha snyad du //",
    "NK082(zu)014:19": "ming dang tshig gis brjod par byed mod kyi //",
    "NK082(zu)014:20": "mtshan ma med cing spros dang bral ba ste //",
    "NK082(zu)014:21": "ngo bo nyid kyis sems kyi yul la 'das //",
    "NK082(zu)014:22": "ji ltar smig rgyu'i phung po snang ba dag /snang ba nyid na nam mkha'i rang bzhin ltar //",
    "NK082(zu)014:23": "de bzhin chos rnams sna tshogs snang ba yang //",
    "NK082(zu)014:24": "snang ba nyid na mtshan med nam mkha' bzhin //",
    "NK082(zu)014:25": "rgya che rab zab theg mchog yangs pa'i lam //",
    "NK082(zu)014:26": "don dam dmigs med spros pa kun las 'das //",
    "NK082(zu)014:27": "bdag dang chos kyi dbyings su mnyam pa yi //",
    "NK082(zu)014:28": "dbu ma'i don can blo yis go bar byos //",
    "NK082(zu)014:29": "yang dag don dam cig car go nas ni //",
    "NK082(zu)014:30": "yod med la sogs sems kyi yul 'das shing //",
    "NK082(zu)014:31": "re dang dogs pa'i mtha' ni rab spangs nas //",
    "NK082(zu)014:32": "rtsol ba med pa'i brtson 'grus brtsam par bya //",
    "NK082(zu)014:33": "chos rnams thams cad ye nas ro gcig phyir //",
    "NK082(zu)014:34": "sgom pa dang ni bsgom bya'ang dmigs su med //",
    "NK082(zu)014:35": "sems nyid ye nas chos nyid yin shes na //",
    "NK082(zu)014:36": "chos kyi dbyings nyid gzhan du bsgom mi dgos //",
    "NK082(zu)014:37": "rmi lam dag gi bde dang sdug bsngal dag /sad par gyur na rang bzhin mnyam pa ltar //",
    "NK082(zu)014:38": "rnam par rtog dang mi rtog gnyis ka yang //",
    "NK082(zu)014:39": "shes pas rig na rang bzhin yongs kyis mnyam //",
    "NK082(zu)014:40": "de ltar dus gsum rnam par dag pa dang //",
    "NK082(zu)014:41": "rang bzhin nyid las ma 'das shes na ni //",
    "NK082(zu)014:42": "sgro 'dogs bus pa'i rjes su ma 'brangs nas //",
    "NK082(zu)014:43": "rang bzhin nyid du yong gis bcos mi dgos //",
    "NK082(zu)014:44": "ji ltar nam mkha' mtshan ma med pa'i phyir //",
    "NK082(zu)014:45": "nam mkha' de nyid bsgom par mi 'gyur bzhin //",
    "NK082(zu)014:46": "ngo bo nyid kyis ma skyes sems kyis ni //",
    "NK082(zu)014:47": "ma skyes de nyid bsgom par ga la 'gyur //",
    "NK082(zu)014:48": "mi mthun pa dang gnyen po dbyer med don //",
    "NK082(zu)014:49": "rang gis shes na rtsol ba kun spangs te //",
    "NK082(zu)014:50": "btang snyoms chen por ma bcos ngang bzhag na //",
    "NK082(zu)014:51": "tha snyad tsam du'ang bsgom zhes de la bya //",
    "NK082(zu)014:52": "skyon dang yon tan gnyis po ma skyes phyir //",
    "NK082(zu)014:53": "rnam par rtog pa'i mtshan ma ci byung yang //",
    "NK082(zu)014:54": "ma bkag rang byung ma 'brangs rang zhi ste //",
    "NK082(zu)014:55": "ma bcos ma byas rang gi ngang gis rgyal //"
}
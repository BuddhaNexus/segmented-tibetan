{
    "T04TD3879E:191b-0": "@191b #/ rgya gar skad du /",
    "T04TD3879E:191b-1": "bo shi sa tva ts'a ry'a ba t'a ra pind'a rtha /",
    "T04TD3879E:191b-2": "bod skad du /",
    "T04TD3879E:191b-3": "byang chub sems dpa'i spyod pa la 'jug pa'i don bsdus pa /",
    "T04TD3879E:191b-4": "sangs rgyas dang byang chub sems dpa' thams cad la phyag 'tshal lo //",
    "T04TD3879E:191b-5": "dal 'byor 'di ni shin tu rnyed par dka' //",
    "T04TD3879E:191b-6": "skyes bu don grub thob par gyur pa la //",
    "T04TD3879E:191b-7": "gal te 'di la phan pa ma bsgrubs na //",
    "T04TD3879E:191b-8": "phyis 'di yang dag 'byor par ga la 'gyur //",
    "T04TD3879E:191b-9": "ji ltar mtshan mo mun nag sprin rum na //",
    "T04TD3879E:191b-10": "glog 'gyu skad cig rab snang ston pa ltar //",
    "T04TD3879E:191b-11": "de bzhin sangs rgyas mthu yis brgya lam na //",
    "T04TD3879E:191b-12": "'jig rten bsod nams blo gros thang 'ga' 'byung //",
    "T04TD3879E:191b-13": "de ltar dge ba nyam chung nyid la rtag //",
    "T04TD3879E:191b-14": "sdig pa stobs chen shin tu mi bzad pa //",
    "T04TD3879E:191b-15": "de ni rdzogs pa'i byang chub sems min pa //",
    "T04TD3879E:191b-16": "dge gzhan gang gis zil gyis gnon par 'gyur //",
    "T04TD3879E:191b-17": "bskal pa du mar rab dgongs mdzad pa yi //",
    "T04TD3879E:191b-18": "thub dbang rnams kyis 'di nyid phan par gzigs //",
    "T04TD3879E:191b-19": "'dis ni tshad med skye bo'i tshogs rnams kyi //",
    "T04TD3879E:191b-20": "bde mchog bde blag nyid du thob par byed //",
    "T04TD3879E:191b-21": "'jigs dang sdug bsngal brgya phrag gzhom 'dod cing //",
    "T04TD3879E:191b-22": "sems can mi bde bsal par 'dod pa dang //",
    "T04TD3879E:191b-23": "bde mang brgya phrag spyod par 'dod pas kyang /",
    "T04TD3879E:191b-24": "byang chub sems nyid rtag tu gtang mi bya //",
    "T04TD3879E:191b-25": "rin chen sems 'di gzung bar bya ba'i phyir //",
    "T04TD3879E:191b-26": "de bzhin gshegs pa rnams dang dam pa'i chos //",
    "T04TD3879E:191b-27": "dkon mchog dri ma med dang sangs rgyas sras //",
    "T04TD3879E:191b-28": "yon tan rgya mtsho rnams la legs par mchod //",
    "T04TD3879E:191b-29": "ji ltar sngon gyi bde gshegs kyis //",
    "T04TD3879E:192a-0": "byang chub @192a * //",
    "T04TD3879E:192a-1": "thugs ni bskyed pa na //",
    "T04TD3879E:192a-2": "byang chub sems dpa'i bslab pa la //",
    "T04TD3879E:192a-3": "de dag rim bzhin gnas pa ltar //",
    "T04TD3879E:192a-4": "de bzhin 'gro ba'i phan don du //",
    "T04TD3879E:192a-5": "byang chub sems ni bskyed bgyi zhing //",
    "T04TD3879E:192a-6": "de bzhin du ni bslab pa la'ang //",
    "T04TD3879E:192a-7": "rim pa bzhin du bslab par bgyi //",
    "T04TD3879E:192a-8": "rgyal ba'i sras kyis de lta bur //",
    "T04TD3879E:192a-9": "byang chub sems rab brtan bzung nas //",
    "T04TD3879E:192a-10": "g-yel ba med par rtag tu yang //",
    "T04TD3879E:192a-11": "bslab las mi 'da' 'bad bar bya //",
    "T04TD3879E:192a-12": "bslab pa bsrung bar 'dod pa yis //",
    "T04TD3879E:192a-13": "rab tu bsgrims nas sems bsrung ste //",
    "T04TD3879E:192a-14": "sems ni bsrung bar ma byas na //",
    "T04TD3879E:192a-15": "bslab pa bsrung bar yong mi nus //",
    "T04TD3879E:192a-16": "sems bsrung 'dod pa rnams la ni //",
    "T04TD3879E:192a-17": "dran pa dang ni shes bzhin dag / srog la bab kyang srungs shig ces //",
    "T04TD3879E:192a-18": "bdag ni de skad 'doms par byed //",
    "T04TD3879E:192a-19": "bla ma dang ni 'grogs pa dang //",
    "T04TD3879E:192a-20": "mkhan pos rjes su bstan pa la //",
    "T04TD3879E:192a-21": "'jigs pas skal ldan gus byed pa //",
    "T04TD3879E:192a-22": "dran pa shin tu skye bar 'gyur //",
    "T04TD3879E:192a-23": "rtag par dge ba'i bshes gnyen ni //",
    "T04TD3879E:192a-24": "theg chen don la mkhas pa dang //",
    "T04TD3879E:192a-25": "byang chub sems dpa'i brtul zhugs mchog //",
    "T04TD3879E:192a-26": "srog gi phyir yang mi gtang ngo //",
    "T04TD3879E:192a-27": "bskal ba stong du bsags pa yi //",
    "T04TD3879E:192a-28": "sbyin dang bde gshegs mchod la sogs //",
    "T04TD3879E:192a-29": "legs spyad gang yin de kun yang //",
    "T04TD3879E:192a-30": "khong khro gcig gis 'joms par byed //",
    "T04TD3879E:192a-31": "zhe sdang lta bu'i sdig pa med //",
    "T04TD3879E:192a-32": "bzod pa lta bu'i dka' thub med //",
    "T04TD3879E:192a-33": "de bas bzod la nan tan du //",
    "T04TD3879E:192a-34": "sna tshogs tshul gyis bsgom par bya //",
    "T04TD3879E:192a-35": "de ltar bzod pas brtson 'grus brtsam //",
    "T04TD3879E:192a-36": "'di ltar brtson la byang chub gnas //",
    "T04TD3879E:192a-37": "rlung med g-yo ba med pa bzhin //",
    "T04TD3879E:192a-38": "bsod nams brtson 'grus med mi 'byung //",
    "T04TD3879E:192a-39": "brtson gang dge la spro ba ste //",
    "T04TD3879E:192a-40": "de yi mi mthun phyogs spang bya //",
    "T04TD3879E:192a-41": "sgyid lug med dang dpung tshogs dang //",
    "T04TD3879E:192a-42": "lhur blang bdag nyid dbang bya ste //",
    "T04TD3879E:192a-43": "bdag dang gzhan du mnyam pa dang //",
    "T04TD3879E:192a-44": "bdag dang gzhan du brje bar gyis //",
    "T04TD3879E:192a-45": "de ltar brtson 'grus bskyed nas ni //",
    "T04TD3879E:192a-46": "yid ni ting nge 'dzin la gzhag / sems ni rnam par g-yengs pa'i mi //",
    "T04TD3879E:192a-47": "nyon mongs mche ba'i phrag na gnas //",
    "T04TD3879E:192a-48": "lus dang sems ni dben pa yis //",
    "T04TD3879E:192a-49": "rnam par g-yeng ba mi 'byung ngo //",
    "T04TD3879E:192a-50": "de bas 'jig rten spang bya zhing //",
    "T04TD3879E:192a-51": "rnam par rtog pa yongs su dor //",
    "T04TD3879E:192b-0": "chags @192b pa'i phyir dang rnyed sogs la //",
    "T04TD3879E:192b-1": "sred pas 'jig rten mi spong ste //",
    "T04TD3879E:192b-2": "de bas 'di dag yongs spangs la //",
    "T04TD3879E:192b-3": "mkhas pas 'di dag sbyar bar bya //",
    "T04TD3879E:192b-4": "bdag nyid skyon bcas gzhan la yang //",
    "T04TD3879E:192b-5": "yon tan rgya mtshor shes byas nas //",
    "T04TD3879E:192b-6": "bdag 'dzin yongs su dor ba dang //",
    "T04TD3879E:192b-7": "gzhan blang ba ni bsgom par bya //",
    "T04TD3879E:192b-8": "bdag dang gzhan du mnyam pa ni //",
    "T04TD3879E:192b-9": "dang po nyid du 'bad de sgom //",
    "T04TD3879E:192b-10": "bde dang sdug bsngal mnyam pas na //",
    "T04TD3879E:192b-11": "thams cad bdag bzhin bsrung bar bya //",
    "T04TD3879E:192b-12": "gang zhig bdag dang gzhan rnams ni //",
    "T04TD3879E:192b-13": "myur du bskyab par 'dod pa yis //",
    "T04TD3879E:192b-14": "bdag dang gzhan du brje bya ba //",
    "T04TD3879E:192b-15": "gsang ba'i dam pa spyad par bya //",
    "T04TD3879E:192b-16": "de bas sgrib pa bsal ba'i phyir //",
    "T04TD3879E:192b-17": "log ba'i lam las sems blan zhing //",
    "T04TD3879E:192b-18": "yang dag dmigs la rtag tu yang //",
    "T04TD3879E:192b-19": "yid ni brtan por gzung bar bya //",
    "T04TD3879E:192b-20": "de ltar de dag thams cad kyang //",
    "T04TD3879E:192b-21": "shes rab don du thub pas gsungs //",
    "T04TD3879E:192b-22": "de bas mya ngan 'das pa dang //",
    "T04TD3879E:192b-23": "bde ba 'dod pas shes rab skyed //",
    "T04TD3879E:192b-24": "don dam dang ni kun rdzob ste //",
    "T04TD3879E:192b-25": "de ni bden pa gnyis su 'dod //",
    "T04TD3879E:192b-26": "don dam blo yi spyod yul min //",
    "T04TD3879E:192b-27": "blo dang sgra ni kun rdzob yin //",
    "T04TD3879E:192b-28": "de la 'jig rten rnam gnyis mthong //",
    "T04TD3879E:192b-29": "rnal 'byor pa dang de bzhin phal //",
    "T04TD3879E:192b-30": "de la rnal 'byor 'jig rten gyis //",
    "T04TD3879E:192b-31": "'jig rten phal pa sun yang 'byin //",
    "T04TD3879E:192b-32": "gong ma gong ma'i khyad par gyis //",
    "T04TD3879E:192b-33": "rnal 'byor pa yang sun 'byin to //",
    "T04TD3879E:192b-34": "bdag gis byang chub spyod pa la //",
    "T04TD3879E:192b-35": "'jug par rnam par bsams pa yis //",
    "T04TD3879E:192b-36": "dge ba gang des 'gro ba kun //",
    "T04TD3879E:192b-37": "byang chub spyod la 'jug par shog / gser gling gi bla ma chos skyong bas gus pa dang ldan pa'i slob ma ka ma la ra kshi ta dang /",
    "T04TD3879E:192b-38": "d'i pam ka ra shr'i dzny'a nas gsol ba btab nas /",
    "T04TD3879E:192b-39": "spyod pa la 'jug pa'i gtso bo'i don bcu gcig bsdus pa rdzogs so /",
    "T04TD3879E:192b-41": "// / rgya gar gyi mkhan po d'i pam ka ra dang /",
    "T04TD3879E:192b-42": "bod kyi lo ts'a ba tshul khrims rgyal bas bsgyur ba'o /"
}
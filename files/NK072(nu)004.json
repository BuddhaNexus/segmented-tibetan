{
    "NK072(nu)004:1": "// sgyu 'phrul gyi dka' ba'i gnas snang ba lhar bsgrub",
    "NK072(nu)004:2": "pa dogs pa gcod pa lung rigs mu tig phreng",
    "NK072(nu)004:3": "mdzes bzhugs so //",
    "NK072(nu)004:4": "dpal kun tu bzang po la phyag 'tshal lo //",
    "NK072(nu)004:5": "de la rtsa rgyud gsang ba snying po'i skabs su",
    "NK072(nu)004:6": "rgyu shes pa'i mtshan nyid lta ba dang sbyar nas",
    "NK072(nu)004:7": "dpyad par bya 'di ltar yod de /",
    "NK072(nu)004:8": "de la thog mar chos kyi dbyings don dam bden",
    "NK072(nu)004:9": "gnyis dbyer med kyi lta ba rtogs pa la sngon",
    "NK072(nu)004:10": "du 'gro ba dbyer med chig chod du gcod pa",
    "NK072(nu)004:11": "dang / rim gyis rtogs pa gnyis kyi dbang du",
    "NK072(nu)004:12": "byas nas tshul lnga tshig lnga'i gtan tshigs rim bzhin",
    "NK072(nu)004:13": "du byung ba yin cing /",
    "NK072(nu)004:14": "de'i rjes su sprul sku'i dgongs pa mtshan pa gtan",
    "NK072(nu)004:15": "tshigs rgyas par sems phyogs rgya mtsho'i shing rta pa",
    "NK072(nu)004:16": "sgyu 'phrul mkhan po snga ma dag gi dgongs bzhed",
    "NK072(nu)004:17": "gtso bor byas te dag pa dbyer med don dam",
    "NK072(nu)004:18": "bden pa snod bcud thams cad sku gsung thugs rdo",
    "NK072(nu)004:19": "rjer bsgrub pa'i tshul 'di dang po snang ba chos",
    "NK072(nu)004:20": "nyid yin par grub na gzhan dag la nges pa",
    "NK072(nu)004:21": "rim gyis rnyed par 'gyur bas de bshad par bya'o",
    "NK072(nu)004:22": "// snang ba 'di rang byung gi ye shes yes dang /",
    "NK072(nu)004:23": "lhun grub gsum dang /",
    "NK072(nu)004:24": "chos nyid yin nam min la sogs pa'i gnad gcig tu shes par bya zhing /",
    "NK072(nu)004:25": "de yang snang ba 'di chos nyid min par 'dod pa dang /",
    "NK072(nu)004:26": "phyogs gzhan du dang yin par 'dod pa gsum yod /",
    "NK072(nu)004:27": "dang po la'ang /",
    "NK072(nu)004:28": "rang lugs bzhag pa dang /",
    "NK072(nu)004:29": "gzhan la skyon smra ba'o //",
    "NK072(nu)004:30": "dang po ni /",
    "NK072(nu)004:31": "gshis chos nyid stong pa'am dbyings ye shes gnyis su",
    "NK072(nu)004:32": "med cing chos nyid rang bzhin gyis 'od gsal ba'i",
    "NK072(nu)004:33": "ye shes de rnam par dag cing don dam yin",
    "NK072(nu)004:34": "la / de 'gro drug rang ga ma'i snang ba",
    "NK072(nu)004:35": "la mi 'char bas bden zhen rang rgyud du dmigs",
    "NK072(nu)004:36": "pa'i tha mal gyi snang ba 'di chos nyid min",
    "NK072(nu)004:37": "la / te / kun rdzob bam log shes tshad",
    "NK072(nu)004:38": "min gyis bslad pa'i 'khrul ngo la yod pa'i 'khrul",
    "NK072(nu)004:39": "snang ngan pa yin no //",
    "NK072(nu)004:40": "zhes theg pa 'og ma rnams dang /",
    "NK072(nu)004:41": "gsang sngags kyi dag mnyam chen po'i lta don mngon",
    "NK072(nu)004:42": "du mthong ba'i spyod yul du ma gyur pa rnams",
    "NK072(nu)004:43": "kyis bden pa ris chad dang mtshan zhen du blta",
    "NK072(nu)004:44": "ba yod pa'i phyir /",
    "NK072(nu)004:45": "rgyud kyi rgyal po 'di las bla med kyi rgyud",
    "NK072(nu)004:46": "pha dang ma rnams su'ang gsal por ma bstan cing",
    "NK072(nu)004:47": "sbas la ma rtogs pa rgyu mtshan du byas te",
    "NK072(nu)004:48": "rang rang gi zhe 'dod phyogs re la dam par",
    "NK072(nu)004:49": "blta zhing / snang ba chos nyid yin na blor",
    "NK072(nu)004:50": "mi chud pa'i skyon brjod rgol ba rang grub kyi",
    "NK072(nu)004:51": "gtan tshigs du ma dag snga byas so //",
    "NK072(nu)004:52": "gnyis pa de mi sgrubs 'gog gi sbyor ba 'god pa ni /",
    "NK072(nu)004:53": "de yin na kun khyab kyi tshad ma lung rigs",
    "NK072(nu)004:54": "man ngag gsum gyis 'gal ba 'du bar 'dod de",
    "NK072(nu)004:55": "/ dang po theg pa rang rang gi skabs su",
    "NK072(nu)004:56": "nges pa rnyed pa'i drang don gyi lung ngam 'khrul",
    "NK072(nu)004:57": "snang dang chos nyid 'gal ba'i mdo tshig sogs dang",
    "NK072(nu)004:58": "/ / phyi rgol la grub 'dod kyis gsang sngags /",
    "NK072(nu)004:59": "dgongs pa 'dus pa'i mdo las /",
    "NK072(nu)004:60": "kyee lang+ka'i bdag po thams cad snang ba de gsang sngags ma yin /",
    "NK072(nu)004:61": "gal te gsang sngags yin na gsang sngags zhes brjod pa nyid dang 'gal la /",
    "NK072(nu)004:62": "sems can gyi 'du shes dang sangs rgyas kyi dgongs pa khyad med par 'gyur ro //",
    "NK072(nu)004:63": "zhes dang /",
    "NK072(nu)004:64": "man ngag ni /",
    "NK072(nu)004:65": "lam rim las /",
    "NK072(nu)004:66": "spyir ni log rtog bsam yas pa //",
    "NK072(nu)004:67": "yod na yod pa ma yin te //",
    "NK072(nu)004:68": "so sor 'dzin rtog bag chags kyis //",
    "NK072(nu)004:69": "gzung 'dzin dra bas sgrib 'gyur te //",
    "NK072(nu)004:70": "ci yang med la cir yang snang //",
    "NK072(nu)004:71": "don gyi snying po nyid las gol //",
    "NK072(nu)004:72": "zhes dang /",
    "NK072(nu)004:73": "la shan las /",
    "NK072(nu)004:74": "dngos kun log rtog tsam nyid las //",
    "NK072(nu)004:75": "phra tsam skad cig yod min pas //",
    "NK072(nu)004:76": "'khrul pa'i snang ba zhes su gsungs //",
    "NK072(nu)004:77": "zhes sogs kyi gsal /",
    "NK072(nu)004:78": "rigs pas mi 'thad de /",
    "NK072(nu)004:79": "skyon bzhi'i dang po ni /",
    "NK072(nu)004:80": "snang ba 'di chos can /",
    "NK072(nu)004:81": "khyod chos nyid yin na 'gro drug gi bden pa mthong bar thal te /",
    "NK072(nu)004:82": "'gro ba la snang ba 'di chos nyid yin cing log rtog chos nyid de yod pa'i phyir /",
    "NK072(nu)004:83": "'dod na thams cad mthong lam pa yin cing 'bad med du grol bar thal lo //",
    "NK072(nu)004:84": "gnyis pa ni /",
    "NK072(nu)004:85": "da lta gyi snang ba chos can /",
    "NK072(nu)004:86": "khyod chos nyid yin na 'khrul pa'i snang ba rgyun chad par thal /",
    "NK072(nu)004:87": "snang ba 'di chos nyid yin pa'i phyir ro //",
    "NK072(nu)004:88": "'dod na 'khor ba dong sprugs par thal lo //",
    "NK072(nu)004:89": "gsum pa ni /",
    "NK072(nu)004:90": "chos nyid chos can /",
    "NK072(nu)004:91": "khyod bem po rdzas can du thal /",
    "NK072(nu)004:92": "snang ba 'di chos nyid yin pa'i phyir /",
    "NK072(nu)004:93": "'dod na 'gro drug gi snang ba 'di kho na ltar bden pa dang /",
    "NK072(nu)004:94": "stong nyid rtogs pa la sogs pa 'khrul bar thal ba'i skyon yong ngo //",
    "NK072(nu)004:95": "bzhi pa ni /",
    "NK072(nu)004:96": "chos nyid chos can /",
    "NK072(nu)004:97": "skye 'jig can du thal /",
    "NK072(nu)004:98": "skye 'jig can gyi snang ba 'di chos nyid yin pa'i phyir ro //",
    "NK072(nu)004:99": "'dod na chos nyid rtogs rung skye 'jig gi sdug bsngal las mi grol ba'i skyon yong ngo //",
    "NK072(nu)004:100": "zhes ji ltar snang ba ye nas sangs rgyas pa",
    "NK072(nu)004:101": "lta bu yin du mi rung ngo zhes smra ba",
    "NK072(nu)004:102": "byed cing snang stong gnyis med kyi mtha' la nges",
    "NK072(nu)004:103": "shes kyi thag ma chod pas stong pa'i rtsal snang",
    "NK072(nu)004:104": "ba / snang ba'i rang bzhin de yin par ma",
    "NK072(nu)004:105": "rtog pas rigs pa ltar snang ba du ma zhig",
    "NK072(nu)004:106": "'phen par byed do //",
    "NK072(nu)004:107": "gnyis pa phyogs gzhan du 'dod pa ni /",
    "NK072(nu)004:108": "ma rtog 'khrul ba'i dus na chos nyid min par rtogs pa'i dus na yin par 'dod pa dang /",
    "NK072(nu)004:109": "ma 'dres par yod pa'i ngos nas min la yongs rdzogs kyi ngos nas yin par 'dod pa dang /",
    "NK072(nu)004:110": "ngo bo'am bdag nyid gcig pu'i ngos nas yin pa",
    "NK072(nu)004:111": "mtshon tshul lam ldog pa tha dad pa'i ngos nas",
    "NK072(nu)004:112": "min par 'dod pa'o //",
    "NK072(nu)004:113": "gsum pa chos nyid yin par 'dod pas rang lugs ni /",
    "NK072(nu)004:114": "skyon bsal ba dang /",
    "NK072(nu)004:115": "min par dgag pa dang /",
    "NK072(nu)004:116": "rang lugs bsgrub pa'o //",
    "NK072(nu)004:117": "dang po ni /",
    "NK072(nu)004:118": "phyogs du mas min par 'dod pa'i skyon 'gel ba'i",
    "NK072(nu)004:119": "lung rigs man ngag gsum gyis gnod pa ma grub",
    "NK072(nu)004:120": "ste / min par gsungs pa ni /",
    "NK072(nu)004:121": "snang ba chos nyid yin kyang ma rtog ste 'khrul pa'i snang ngo la dgongs te gsungs pa'o //",
    "NK072(nu)004:122": "de yang mdo las /",
    "NK072(nu)004:123": "gal te snang ba gsang sngags ma yin pa'i rjes",
    "NK072(nu)004:124": "su de las gzhan yang gsang sngags yod pa ma",
    "NK072(nu)004:125": "yin / gal te de las gzhan pa zhig gsang",
    "NK072(nu)004:126": "sngags yin na ni thams cad chos nyid du ma",
    "NK072(nu)004:127": "'dus par 'gyur ro //",
    "NK072(nu)004:128": "thams cad kyi rang bzhin mi snang ba de gsang sngags ma yin par /",
    "NK072(nu)004:129": "gal te mi snang ba de gsang sngags yin na ni gzhan mu chad pa yang /",
    "NK072(nu)004:130": "yang dag par rdzogs pa'i sangs rgyas nyid du 'gyur ro //",
    "NK072(nu)004:131": "zhes dang /",
    "NK072(nu)004:132": "lam gyi rim pa las /",
    "NK072(nu)004:133": "yul dang shes par snang ba yang //",
    "NK072(nu)004:134": "rang byung ye shes rang snang zad //",
    "NK072(nu)004:135": "ces pa dang /",
    "NK072(nu)004:136": "la shan las /",
    "NK072(nu)004:137": "tha snyad gnyis kyi chos rnams ril //",
    "NK072(nu)004:138": "mnyam rdzogs bdag nyid chen po'i rgyan //",
    "NK072(nu)004:139": "ces gsungs so //",
    "NK072(nu)004:140": "gsum pa rigs pa'i skyon med de /",
    "NK072(nu)004:141": "dang po 'gro drug gi bden pa mthong ba thal /",
    "NK072(nu)004:142": "zhes pa de gshis yin tshul nas mthong bar thal zer ram /",
    "NK072(nu)004:143": "nges pa'i shes pa dang bcas te mthong bar thal zer /",
    "NK072(nu)004:144": "snga ma ltar na 'dod de /",
    "NK072(nu)004:145": "ye shes gsang ba las /",
    "NK072(nu)004:146": "snang ba ma bcos chos kyi sku //",
    "NK072(nu)004:147": "rig pa ma sbyangs longs spyod rdzogs //",
    "NK072(nu)004:148": "thugs rje sprul pa'i sku ru shar //",
    "NK072(nu)004:149": "zhes dang /",
    "NK072(nu)004:150": "klong chen las /",
    "NK072(nu)004:151": "dbang po cer mthong chos nyid gsal //",
    "NK072(nu)004:152": "snang ba rgya yan rig pa'i klong //",
    "NK072(nu)004:153": "zhes dang /",
    "NK072(nu)004:154": "la shan las /",
    "NK072(nu)004:155": "cir yang ma sgrib ye shes mchog /",
    "NK072(nu)004:156": "thams cad ma 'dres yongs rdzogs gsal //",
    "NK072(nu)004:157": "zhes sogs gsungs so //",
    "NK072(nu)004:158": "de bas na /",
    "NK072(nu)004:159": "ci snang chos nyid yin pas gshis yin tshul nas snang tshad chos nyid du snang zhing /",
    "NK072(nu)004:160": "snang tshad chos nyid mthong ba yin no //",
    "NK072(nu)004:161": "mthong na 'khor ba dong sprugs par thal lo zhe na /",
    "NK072(nu)004:162": "mthong yang rang ngo rang gis ma shes pas 'khor bar 'khyams pa yin te /",
    "NK072(nu)004:163": "'khor ba dong sprugs pas skyon med do phyi ma ltar na /",
    "NK072(nu)004:164": "gtan tshigs la nges pas mi khyab ste /",
    "NK072(nu)004:165": "chos nyid mthong yang nges pa'i shes pa ma skyes pa ni /",
    "NK072(nu)004:166": "rgyal bu dmangs 'khyams rgyal po las mi 'gyur yang /",
    "NK072(nu)004:167": "rang gzhan gyis der ngo mi 'tshal ba bzhin no //",
    "NK072(nu)004:168": "'di ltar sems phyogs su /",
    "NK072(nu)004:169": "ye shes rdzogs pa las /",
    "NK072(nu)004:170": "mngon sum snang ba'i ye shes la //",
    "NK072(nu)004:171": "sangs rgyas sems can khyad med kyang //",
    "NK072(nu)004:172": "rang dbang lam las mi gnas na //",
    "NK072(nu)004:173": "sems nyid bde bar spyod mi nus //",
    "NK072(nu)004:174": "zhes dang /",
    "NK072(nu)004:175": "mdo yi lam rim las kyang /",
    "NK072(nu)004:176": "grong khyer gsum gyi sems can rnams //",
    "NK072(nu)004:177": "thabs dang lhan cig mi gnas pas //",
    "NK072(nu)004:178": "bden pa mthong yang nges ma gnas //",
    "NK072(nu)004:179": "mthong yang ma mthong 'dra bar 'gyur //",
    "NK072(nu)004:180": "zhes dang /",
    "NK072(nu)004:181": "spyan 'grel las /",
    "NK072(nu)004:182": "kun gzhi snang ba gnyis bral ba //",
    "NK072(nu)004:183": "rtag tu rang mtshan mthong gyur yang //",
    "NK072(nu)004:184": "zhen la snang bar ma gyur pas //",
    "NK072(nu)004:185": "mig gi mig bzhin ma rig pa'o //",
    "NK072(nu)004:186": "zhes gsungs pa'i phyir /",
    "NK072(nu)004:187": "mthong ba rang gi nges shes skye dgos so zhe na /",
    "NK072(nu)004:188": "mthong ba'i yul la log shes 'khrul pa rgyun chad par thal ba'i skyon yong ngo //",
    "NK072(nu)004:189": "gnyis pa 'khrul snang rgyun chad par thal /",
    "NK072(nu)004:190": "zhes pa de 'gro drug gis chos nyid yin par",
    "NK072(nu)004:191": "ngo shes nas 'dug pa'i phyir ma 'khrul bar thal",
    "NK072(nu)004:192": "zer ram / ngo ma shes kyang ma 'khrul bar thal zer /",
    "NK072(nu)004:193": "snga ma ltar na gtan tshigs ma grub pa nyid kyis gong du brjod pa bzhin no //",
    "NK072(nu)004:194": "'di ltar ma dag pa 'khrul snang spangs pa'i pha",
    "NK072(nu)004:195": "rol du dag pa ma 'khrul ba zhig gsar du",
    "NK072(nu)004:196": "sgrubs par mi nus te /",
    "NK072(nu)004:197": "'khrul pa ngo bo nyid kyis dag pa ye shes yin pa'i phyir /",
    "NK072(nu)004:198": "de yin te sems can dang sangs rgyas kyi khyad",
    "NK072(nu)004:199": "par chos nyid kyi phye ba zhig ma yin par",
    "NK072(nu)004:200": "rmi lam gyi rgyu 'bras so sor snang ba bzhin",
    "NK072(nu)004:201": "du / kun btags kyi dbang gis blo so sor snang ba tsam la 'jog pa gang zhig /",
    "NK072(nu)004:202": "mtshan ma sna tshogs pa'i rang bzhin gyis dag pa'i phyir /",
    "NK072(nu)004:203": "de gnyis dngos su bsgrub mi nus te dngos 'gal yin pa'i phyir /",
    "NK072(nu)004:204": "thag khra dang sbrul bzhin no zhe na /",
    "NK072(nu)004:205": "de'ang sbrul ma dmigs pa nyid thag khra la brten",
    "NK072(nu)004:206": "nas snang ba bzhin du chos la brten pa'i chos",
    "NK072(nu)004:207": "can yin pas chab bram dang chu ngo bo gcig",
    "NK072(nu)004:208": "pa bzhin no // de'ang phyi ma ltar na /",
    "NK072(nu)004:209": "ngo ma shes pa de kas 'khrul pa yin te /",
    "NK072(nu)004:210": "'khrul ba'i snang ba rgyun chad pa'i skyon mi 'ong ngo //",
    "NK072(nu)004:211": "gsum pa dang bzhi pa bem po rdzas can dang",
    "NK072(nu)004:212": "skye 'jig can du thal ba la sogs pa de",
    "NK072(nu)004:213": "gshis yin tshul nas thal zer ram /",
    "NK072(nu)004:214": "ma rtogs 'khrul pa'i snang ngo la thal zer /",
    "NK072(nu)004:215": "snga ma ltar na /",
    "NK072(nu)004:216": "gtan tshig ma grub cing mngon sum gyis gsal lo zhe na /",
    "NK072(nu)004:217": "mngon sum 'khrul ma 'khrul gyi brtag pa dris shig dang /",
    "NK072(nu)004:218": "phyi ma ltar 'khrul par snang yang de don la med de /",
    "NK072(nu)004:219": "'khrul pa rtsis su mi che ba nyid do //",
    "NK072(nu)004:220": "spyi don gnyis pa /",
    "NK072(nu)004:221": "chos nyid min na lung man ngag rigs pa gsum dang 'gal te /",
    "NK072(nu)004:222": "lung man ngag dang pos chos nyid yin par bstan pa rnams so //",
    "NK072(nu)004:223": "rig par lung ste /",
    "NK072(nu)004:224": "dang po khyod chos can /",
    "NK072(nu)004:225": "snang ba chos nyid min na chos nyid chad par thal /",
    "NK072(nu)004:226": "'dod na mu stegs chad pa bden par thal /",
    "NK072(nu)004:227": "snang ba chos nyid min pa'i phyir ro //",
    "NK072(nu)004:228": "gnyis pa /",
    "NK072(nu)004:229": "snang ba chos nyid min na stong pa'ang chos nyid min par thal /",
    "NK072(nu)004:230": "'dod na chos nyid gtan nas mi srid pa thal ba'i skyon yong ngo //",
    "NK072(nu)004:231": "ci'i phyir na snang stong ngo bo gcig pa yin pa'i phyir ro //",
    "NK072(nu)004:232": "gsum pa /",
    "NK072(nu)004:233": "snang ba chos nyid min na 'gro drug gis lam",
    "NK072(nu)004:234": "nyams su blangs kyang grol thar gtan nas mi 'byung",
    "NK072(nu)004:235": "bar thal / 'dod na lam nyams su blangs pa don med du thal /",
    "NK072(nu)004:236": "'gro drug gi snang ba chos nyid min pa'i phyir ro //",
    "NK072(nu)004:237": "snang stong la 'brel ba med par thal bas snang ba bden cing rtag par thal ba'am /",
    "NK072(nu)004:238": "min kyang 'byung na gshags ma las kyang myu gu 'byung bar thal ba dang /",
    "NK072(nu)004:239": "grol thal de 'dus byas su thal ba la sogs pa'i skyon 'byung ngo //",
    "NK072(nu)004:240": "bzhi pa /",
    "NK072(nu)004:241": "snang ba chos nyid min na chos nyid mngon sum",
    "NK072(nu)004:242": "du rtogs shing bden pa mthong ba rgyan chad par",
    "NK072(nu)004:243": "thal / 'dod na chos byed pa don med par thal /",
    "NK072(nu)004:244": "snang ba chos nyid min pa'i phyir /",
    "NK072(nu)004:245": "snang ba min kyang stong pas mthong ngo zhe na /",
    "NK072(nu)004:246": "stong pa yin pa'i phyir /",
    "NK072(nu)004:247": "stong mkhan kyang med pa'i skyon yong ngo //",
    "NK072(nu)004:248": "lnga pa /",
    "NK072(nu)004:249": "snang ba chos nyid min zhing 'khrul pa yin na",
    "NK072(nu)004:250": "thams cad mkhyen pa'i ye shes kyang 'khrul par thal",
    "NK072(nu)004:251": "/ 'dod na sangs rgyas kyang don med par thal /",
    "NK072(nu)004:252": "snang tshad 'khrul pa yin pa'i phyir ro //",
    "NK072(nu)004:253": "des na snang ba chos nyid du mi 'dod pa ni /",
    "NK072(nu)004:254": "rang snang la yul du mthong /",
    "NK072(nu)004:255": "phyogs med la phyogs su bzung nas gnas lugs kyi don ma go bar /",
    "NK072(nu)004:256": "nam mkha' mtha' mnyam las /",
    "NK072(nu)004:257": "ye shes bsam yas rang bzhin las //",
    "NK072(nu)004:258": "rnam rtog d+r+wa bas so sor bcing //",
    "NK072(nu)004:259": "de nyid rang gsal ma rtogs pas //",
    "NK072(nu)004:260": "long ba'i grong khyer chen por 'gro //",
    "NK072(nu)004:261": "zhes dang /",
    "NK072(nu)004:262": "klong chen las /",
    "NK072(nu)004:263": "phyogs med lhun grub ma gtogs pas //",
    "NK072(nu)004:264": "lta ba'i 'dod lugs du ma byung //",
    "NK072(nu)004:265": "blo dang chos su ma 'dres pas //",
    "NK072(nu)004:266": "mnyam nyid lta la phyogs su zhen //",
    "NK072(nu)004:267": "kun shes rig pa mi skyes pas //",
    "NK072(nu)004:268": "yul med gcig pa ris su gcod //",
    "NK072(nu)004:269": "rang byung ye shes ma shar bas //",
    "NK072(nu)004:270": "mun pa'i klong na tshod kyis mjal //",
    "NK072(nu)004:271": "zhes gsungs pa'i phyir ro //",
    "NK072(nu)004:272": "phyogs gzhan du 'dod pa yang mi 'thad de /",
    "NK072(nu)004:273": "ma rtogs pa'i dus kyi chos nyid min pa dang /",
    "NK072(nu)004:274": "rtogs pa'i dus kyi yin pa gnyis gang bden /",
    "NK072(nu)004:275": "snga ma bden na phyi ma 'gal la //",
    "NK072(nu)004:276": "phyi ma bden na snga ma 'gal lo //",
    "NK072(nu)004:277": "de gnyis mnyam pa yin pa'ang mi 'thad de /",
    "NK072(nu)004:278": "gzhi gcig la yin min gnyis 'gal bas mi rigs so //",
    "NK072(nu)004:279": "yang ma rtogs dus min na /",
    "NK072(nu)004:280": "rtogs pa'i dus yin pa'ang 'gal te /",
    "NK072(nu)004:281": "de rtogs pa ma yin zhing log shes su thal ba'i skyon 'ong ngo //",
    "NK072(nu)004:282": "gnyis pa ma 'dres pa de yongs rdzogs yin nam min /",
    "NK072(nu)004:283": "min na yongs rdzogs kyi nges tshigs min la /",
    "NK072(nu)004:284": "yin na yongs rdzogs kyi nges nas chos nyid yin pa ltar /",
    "NK072(nu)004:285": "ma 'dres pa'i ngos nas kyang yin par thal lo //",
    "NK072(nu)004:286": "'dod na ma 'dres pa'i ngos nas chos nyid min pa'i dam bca' der thal /",
    "NK072(nu)004:287": "ma 'dres pa nyid yongs su rdzogs pa'i phyir ro //",
    "NK072(nu)004:288": "de bzhin ma 'dres pa'i ngos nas brjod par bya'o //",
    "NK072(nu)004:289": "gsum pa /",
    "NK072(nu)004:290": "mtshon tshul de ngo bo yin nam min /",
    "NK072(nu)004:291": "min na ngo bo gcig pa'i dam bca' bud /",
    "NK072(nu)004:292": "yin na ngo bo chos nyid yin pa ltar /",
    "NK072(nu)004:293": "mtshon tshul kyang chos nyid yin par thal /",
    "NK072(nu)004:294": "'dod na min pa'i dam bca' thal /",
    "NK072(nu)004:295": "ngo bo'i mtshon tshul yin pa'i phyir /",
    "NK072(nu)004:296": "khyab pa ma grub ce na /",
    "NK072(nu)004:297": "gser las byed pa'i gzugs sna tshogs la gser gyis ma khyab ces mgo basgre'o //",
    "NK072(nu)004:298": "spyi don gsum pa chos nyid yin par gtan la dbab na /",
    "NK072(nu)004:299": "lha rje rngod phu bas /",
    "NK072(nu)004:300": "'gro drug gi snang ba 'di ma spangs pa'i ngos nas chos nyid yin la /",
    "NK072(nu)004:301": "mi ldan pa'i ngos nas min par gsungs te /",
    "NK072(nu)004:302": "brda don sprad pa'i ngos nas yin /",
    "NK072(nu)004:303": "bla ma zur po che dpal he ru kas chos",
    "NK072(nu)004:304": "kun ji ltar snang yang rang byung gi ye shes",
    "NK072(nu)004:305": "rang snang bas / chos nyid du ma gyur pa'i",
    "NK072(nu)004:306": "chos gcig kyang med de snang ba chos nyid yin",
    "NK072(nu)004:307": "rang snang bas / gsungs / shar kahthoga pa yab sras gsum gyis bzhed pa /",
    "NK072(nu)004:308": "chos snang ba thams cad 'khrul snang bsal du med",
    "NK072(nu)004:309": "pa ngo bo nyid kyis ye shes rdo rje'i dkyil",
    "NK072(nu)004:310": "'khor ni / rang bzhin lhun gyis grub pa'i btags gzhi tsam du rgya cher gsungs shing /",
    "NK072(nu)004:311": "rgyal ba rong klong dag gis kyang de ltar bzhed par mngon no //",
    "NK072(nu)004:312": "de lta bu'i lung ni /",
    "NK072(nu)004:313": "nang rgyud sde gsum du bzhugs pa du ma nyid las /",
    "NK072(nu)004:314": "rigas pa ni /",
    "NK072(nu)004:315": "'gro drug gi snang ba 'di chos can /",
    "NK072(nu)004:316": "chos nyid rang snang yin te /",
    "NK072(nu)004:317": "yul du 'dzin pa 'khrul ba'i snang ba yin pa'i phyir ro //",
    "NK072(nu)004:318": "yang snang ba rang snang phyogs med yin te /",
    "NK072(nu)004:319": "phyogs su 'dzin pa 'khrul pa yin pa'i phyir ro //",
    "NK072(nu)004:320": "gtan tshigs ni /",
    "NK072(nu)004:321": "yul 'dzin dang phyogs 'dzin 'khrul pa yin pas /",
    "NK072(nu)004:322": "'khrul pa yin pa'i phyir gshis chos nyid yin no //",
    "NK072(nu)004:323": "des na snang ba chos nyid yin pa des ma",
    "NK072(nu)004:324": "rtogs 'khrul pa yin pa de kas gshis chos nyid",
    "NK072(nu)004:325": "yin no // de ltar yin pa de kas gshis phyogs med yin /",
    "NK072(nu)004:326": "gshis phyogs med yin pas phyogs 'dzin 'khrul pa yin no //",
    "NK072(nu)004:327": "de bas na snang ba rang snang phyogs med rang grol chos nyid chen por grol ba ni /",
    "NK072(nu)004:328": "gsang sngags kyi dgongs pa'i phug longs pas snang ba",
    "NK072(nu)004:329": "lhar bsgrub pa la thog mar 'di la nges pa",
    "NK072(nu)004:330": "rnyed pa'i tshe na chos nyid kyi rigs pa grub",
    "NK072(nu)004:331": "ste / gzhan rigs pa gsum po shugs kyis grub 'ong bas de dag ni /",
    "NK072(nu)004:332": "dpal ldan zur ba'i bshad srol dang /",
    "NK072(nu)004:333": "rgyal ba rong klong gnyis kyi gzhung las legs par shes dgos shing /",
    "NK072(nu)004:334": "'di rtogs ldan chos rje kahthoga pa mkhas grub sh+aakya rdo rje'i bzhed pa'i tshul bsnyad pa yin no //",
    "NK072(nu)004:335": "gang zhig bstan pas dpal ldan snying po'i gnad //",
    "NK072(nu)004:336": "tshul bzhin sems pa'i skal bzang thob byed pa //",
    "NK072(nu)004:337": "yongs 'dzin dam pa'i tshogs kyi zhabs pad mor //",
    "NK072(nu)004:338": "gus pas 'dud do mchog thun dngos grub stsol //",
    "NK072(nu)004:339": "rtog ges chos nyid mjal ba'i byis pa dang //",
    "NK072(nu)004:340": "mtshon thabs gtan tshigs mi dgos ston pa la //",
    "NK072(nu)004:341": "dpyod bral thos ldan khengs pa'i mkhas rlobs rnams //",
    "NK072(nu)004:342": "rdo rje theg pa'i lam las phyi rol sogs //",
    "NK072(nu)004:343": "zung 'jug sgyu 'phrul d+r+wa ba rgyud kyi rgyal //",
    "NK072(nu)004:344": "legs bshad gzhung brgya bla ma'i drin dag las //",
    "NK072(nu)004:345": "mthong ba'i zab gnad dpyod cing bsdus 'dis kyang //",
    "NK072(nu)004:346": "skal bzang mtshar sdug byed pa'i rgyan gyur cig //",
    "NK072(nu)004:347": "chos gral chen mo kah thog tu ris med pa'i",
    "NK072(nu)004:348": "bstan pa rin po che la dag pa'i 'dzum dkar",
    "NK072(nu)004:349": "'bul ba sprul ming chos kyi rgya mtsho bas blo",
    "NK072(nu)004:350": "gsar bu dag la rgyud 'chad pa'i skabs su sbyar",
    "NK072(nu)004:351": "ba'o // rgyud kyi rgyal po gsang ba snying po'i don //",
    "NK072(nu)004:352": "rgyud rnam kun gyi rgyal po'i snying khu ru //",
    "NK072(nu)004:353": "nges par rnyed nas skal pa bzang po ru //",
    "NK072(nu)004:354": "'di 'dra mjal ba tsam gyis yin par rtogs //",
    "NK072(nu)004:355": "'on kyang snyigs ma las kyang snyigs ma'i dus //",
    "NK072(nu)004:356": "'di 'drar gtan bde tshe 'di la reg pa'i //",
    "NK072(nu)004:357": "thabs mchog dor nas mi 'dod sdug bsngal rgyur //",
    "NK072(nu)004:358": "'jug pa'i yid ni bdud kyi lcags kyu des //",
    "NK072(nu)004:359": "drangs pa kho nar mthong bas tshul 'di la //",
    "NK072(nu)004:360": "snying nas bsgom dang sgrub pa bya bar rtogs //",
    "NK072(nu)004:361": "de slad du'ang 'di na cung zad du //",
    "NK072(nu)004:362": "smras pas phan pa rang las dben pa ru //",
    "NK072(nu)004:363": "shes kyi gcig pur yid kyis 'du byed pas //",
    "NK072(nu)004:364": "spangs nas 'di dag sgrol ba'i lam bzang por //",
    "NK072(nu)004:365": "rtse gcig tu yang 'jug par bya snyams mod //",
    "NK072(nu)004:366": "de 'dra de yang bstan pa'i snying po nyid //",
    "NK072(nu)004:367": "shin tu nyams par gyur pa ma bzod nas //",
    "NK072(nu)004:368": "bdag gi kha nas gang byung 'di na thal //"
}
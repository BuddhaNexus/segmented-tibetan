{
    "NK082(zu)011:1": "// 'phrul gyi me long dgu skor zhes bya ba bzhugs so //",
    "NK082(zu)011:2": "kun mkhyen nyid la phyag 'tshal lo //",
    "NK082(zu)011:3": "rnal 'byor lta ba'i spyi 'brel brdeg /log rtog byang chub yul snang ba'i //",
    "NK082(zu)011:4": "chos kun sems su gcig mi gcig /lhun gyis grub pa gang la bgyi //",
    "NK082(zu)011:5": "de nyid snang ba yod dam med //",
    "NK082(zu)011:6": "ye nas sangs rgyas yin nam min //",
    "NK082(zu)011:7": "khams gsum sems can ji ltar 'khrul //",
    "NK082(zu)011:8": "'khrul ba nyid na don ci lags //",
    "NK082(zu)011:9": "rnal 'byor lta ba'i ngo bo gang //",
    "NK082(zu)011:10": "de dag dgos pa'i the tshom gang //",
    "NK082(zu)011:11": "de rnams khyad par ji ltar che //",
    "NK082(zu)011:12": "'phrul gyi me long dgu skor bzhin //",
    "NK082(zu)011:13": "gsal byed 'phrul tshig dgu yis ston //",
    "NK082(zu)011:14": "sgyu ma rnam gnyis spyod yul ni //",
    "NK082(zu)011:15": "sems kyi chos nyid ngang du gcig /de yi de nyid ji lta ba //",
    "NK082(zu)011:16": "mkha' dang gzha' snang ji bzhin du //",
    "NK082(zu)011:17": "log rtog sems rgyud tha dad kyang //",
    "NK082(zu)011:18": "rigs rgyud med phyir dbye ba dka' //sems nyid nor bu rin po che //",
    "NK082(zu)011:19": "ji ltar dmigs shing bsams par snang //",
    "NK082(zu)011:20": "'gro la sems rgyud gnyis mi 'chang //",
    "NK082(zu)011:21": "de ni dngos med kun gyi gzhi //",
    "NK082(zu)011:22": "log rtog mun pa'i yul snang kun //",
    "NK082(zu)011:23": "sems phyir mtha' la rtsod pa med //",
    "NK082(zu)011:24": "gang la yod med med pa ltar //",
    "NK082(zu)011:25": "rtog pa'i smra bsam yul las 'das //",
    "NK082(zu)011:26": "de ni de phyir rgyal 'gro zhes //",
    "NK082(zu)011:27": "ris su bcad pa med pa la //",
    "NK082(zu)011:28": "gtsang dang mi gtsang dngos gcig bzhin //",
    "NK082(zu)011:29": "phyogs su bltas na nor ba'i blo //",
    "NK082(zu)011:30": "ji snyed 'jig rten 'khrul ba'i sems //",
    "NK082(zu)011:31": "me long g.ya' dang mkha' sprin bzhin //",
    "NK082(zu)011:32": "rig dang ma rig gnyis med pas //",
    "NK082(zu)011:33": "phyogs gcig rkyen gyi dus su 'khrul //",
    "NK082(zu)011:34": "'jig rten brtan g.yo la sogs pa //",
    "NK082(zu)011:35": "snang ba nyid na rang bzhin med //",
    "NK082(zu)011:36": "rang byung phyin nang med snang phyir //",
    "NK082(zu)011:37": "de dus rang bzhin nyams pa med //",
    "NK082(zu)011:38": "'jug pa'i rnam shes de lta ba //",
    "NK082(zu)011:39": "shes rab thun mong spyan yin no //",
    "NK082(zu)011:40": "rang byung ye shes tshogs kun bdag /shes rab can gyi mchog yin no //",
    "NK082(zu)011:41": "rdo rje yid ni dbang mchog phyir //",
    "NK082(zu)011:42": "lta ba med phyir rang spyi chos //",
    "NK082(zu)011:43": "dbyer med phyogs lta'i 'od bral bas //",
    "NK082(zu)011:44": "ma nor rang gi mtshan nyid rtogs //",
    "NK082(zu)011:45": "gsum gnyis gcig gi the tshom yang //",
    "NK082(zu)011:46": "dang po dngos dang gsal ba dang /",
    "NK082(zu)011:47": "snga ma sangs rgyas sems can dang //",
    "NK082(zu)011:48": "so so sems rgyud tha dad pa //",
    "NK082(zu)011:49": "gcig na bdun la snga rtog skye //",
    "NK082(zu)011:50": "de bzhin sems rgyud brgyad la zad //",
    "NK082(zu)011:51": "tha dad zhe na bdun gyis 'gal //",
    "NK082(zu)011:52": "de bas dgag dang sgrub med pa'i //",
    "NK082(zu)011:53": "gcig dang du ma med pa'o //",
    "NK082(zu)011:54": "gsum pa'i snga ma rtog skyon dgu //",
    "NK082(zu)011:55": "phyi ma med pa'i the tshom dag /skyon gyi dngos po bcu gnyis gzhi //",
    "NK082(zu)011:56": "mi mkhas mkhas pa'i bsam pa ni //",
    "NK082(zu)011:57": "ma mkhas shin tu mi mkhas pa //",
    "NK082(zu)011:58": "shin tu mi mkhas mthar lta ba //",
    "NK082(zu)011:59": "mi mkhas yod med rtsod byed cing //",
    "NK082(zu)011:60": "dgag cing bsgrub pa gang byed pa //",
    "NK082(zu)011:61": "de de de la chags sdang skye //",
    "NK082(zu)011:62": "mkhas dang shin tu mkhas pa ni //",
    "NK082(zu)011:63": "mkhas pa phal la dgag sgrub can //",
    "NK082(zu)011:64": "sgrub pa'i don la brten par byed //",
    "NK082(zu)011:65": "byas pa'i gzung 'dzin dbang gyur pa'i //",
    "NK082(zu)011:66": "ma nor lam dang bral ba yin //",
    "NK082(zu)011:67": "shin tu mkhas pa thams cad la //",
    "NK082(zu)011:68": "sems phyir dgag dang sgrub pa med //",
    "NK082(zu)011:69": "de la rang rig rang snang phyir //",
    "NK082(zu)011:70": "dgag sgrub bral la yid mi rton //",
    "NK082(zu)011:71": "de phyir so so dgag bsgrub can //",
    "NK082(zu)011:72": "sgrub pa'i phyogs la zhen pa'i phyir //",
    "NK082(zu)011:73": "de de med pa ga la mthong //",
    "NK082(zu)011:74": "de bas rang gi brtags mthong ba'i //",
    "NK082(zu)011:75": "de de skas gdangs ji lta ba //",
    "NK082(zu)011:76": "khyad par grangs dang dor ba med //",
    "NK082(zu)011:77": "cha yod dug la mi 'thung bzhin //",
    "NK082(zu)011:78": "log lta gnyis su ga la 'gyur //",
    "NK082(zu)011:79": "gnyis po de ltar de nyid la //",
    "NK082(zu)011:80": "grub pa'i tha snyad ji ltar mtshon //",
    "NK082(zu)011:81": "ma grub grub na nges tshig med //",
    "NK082(zu)011:82": "de ma grub na de bzhin no //",
    "NK082(zu)011:83": "de bas srid dang mi srid kun //",
    "NK082(zu)011:84": "lhun grub phyogs su grub pa med //",
    "NK082(zu)011:85": "bzhi pa snga ma skyon drug gnyis //",
    "NK082(zu)011:86": "de bzhin phyi ma rjes su 'thun //",
    "NK082(zu)011:87": "gnyis med zhe na dus gsum lung //",
    "NK082(zu)011:88": "'byung zhes bya ba'ang gnyis med dang //",
    "NK082(zu)011:89": "sman nyid phan gnod bdag gnas ltar //",
    "NK082(zu)011:90": "ngo bos tha dad 'gyur ba med //",
    "NK082(zu)011:91": "phyogs las log pa'i tha dad med //",
    "NK082(zu)011:92": "lnga pa 'khrul gzhi yod med pa'i //",
    "NK082(zu)011:93": "skyon ni gsum pa ji bzhin grangs //",
    "NK082(zu)011:94": "mig yor gsum la dngos med 'dra'i //",
    "NK082(zu)011:95": "chos yod bzhin pas rang sems la //",
    "NK082(zu)011:96": "de dngos med kyang rgyu rkyen drug /rang bzhin lhun grub dpag bsam bzhin //",
    "NK082(zu)011:97": "so sor snang ba dus gsum du //",
    "NK082(zu)011:98": "rgyun du 'phrul la lhun grub pa //",
    "NK082(zu)011:99": "'gro 'ong 'byung 'jug med snang bzhin //",
    "NK082(zu)011:100": "gzhi yod med dang dbyer med mtshungs //",
    "NK082(zu)011:101": "drug pa de ltar de bden na //",
    "NK082(zu)011:102": "de la skyon du bya ba bdun //",
    "NK082(zu)011:103": "thams cad 'ching 'grol dbyer med la //",
    "NK082(zu)011:104": "gnyis mthong 'khrul par blta ba 'khrul //",
    "NK082(zu)011:105": "de bas blang dang dor ba med //",
    "NK082(zu)011:106": "bde sdug gnas su ris ma blta //",
    "NK082(zu)011:107": "bdun pa rang rig can yin na //",
    "NK082(zu)011:108": "de la skyon bcu 'byung bar 'gyur //",
    "NK082(zu)011:109": "de bzhin nyid kyi ye shes 'di //",
    "NK082(zu)011:110": "mi lnga bdag po kun gyi sems //",
    "NK082(zu)011:111": "rang spyi ji snyed ji lta ba //",
    "NK082(zu)011:112": "rang yul med par nges gsal ba //",
    "NK082(zu)011:113": "nam mkha' sprin mthong 'od bzhin du //",
    "NK082(zu)011:114": "rab rib gang dag shes rab snang //",
    "NK082(zu)011:115": "brgyad pa nges mthong sgrib pa'i grangs //",
    "NK082(zu)011:116": "brgyad pa bsnyad pa yan lag bcas //",
    "NK082(zu)011:117": "phyag rgya bzhi yi gzhir gyur pa //",
    "NK082(zu)011:118": "nges par ngos zin bya bar bsnyad //",
    "NK082(zu)011:119": "ma rig pa nyid ye shes gsal //",
    "NK082(zu)011:120": "the tshom nyid kyang nges pa'i spyan //",
    "NK082(zu)011:121": "log rtog nyid kyang ma nor lam //",
    "NK082(zu)011:122": "de la mi mthun shes dang bral //",
    "NK082(zu)011:123": "dgu pa 'das dang 'jig rten pa'i //",
    "NK082(zu)011:124": "theg pa'i lta ba gral bkod pa //",
    "NK082(zu)011:125": "skas gdang lta bur bstan pa dag /kun kyang bdag dang bral ba'i phyir //",
    "NK082(zu)011:126": "'jig rten shes 'phags ci smos te //",
    "NK082(zu)011:127": "de dang nyid ni dgag dang sgrub //",
    "NK082(zu)011:128": "rim pa yod med khyad par dang //",
    "NK082(zu)011:129": "ltos pas phye ba'i khyad par ni //",
    "NK082(zu)011:130": "bdag spong bdag med sgrub pa dang //",
    "NK082(zu)011:131": "gzugs spong phyi stong sgrub pa dang //",
    "NK082(zu)011:132": "don 'gog sems tsam sgrub pa dang //",
    "NK082(zu)011:133": "mtha' spong mtha' bral sgrub pa dang //",
    "NK082(zu)011:134": "dri spong dag pa sgrub pa dang //",
    "NK082(zu)011:135": "mtshan 'gog mtshan med sgrub pa dang //",
    "NK082(zu)011:136": "blang dor 'gog med sgrub pa dang //",
    "NK082(zu)011:137": "rtsol spong rtsol bral sgrub pa dang //",
    "NK082(zu)011:138": "de dag kun kyang yod med phyir //",
    "NK082(zu)011:139": "dgag sgrub rang gis mi byed pa'o //",
    "NK082(zu)011:140": "rim par phye ba'i khyad par ston //",
    "NK082(zu)011:141": "mthong ba dag dang ma dag pa'i //",
    "NK082(zu)011:142": "rim pas don gcig khyad par snang //",
    "NK082(zu)011:143": "mthong ba dag pa kun mthong 'di //",
    "NK082(zu)011:144": "sna tshogs theg pa'i lta ba dang //",
    "NK082(zu)011:145": "ji snyed sdom pa'i bya ba rnams //",
    "NK082(zu)011:146": "spyad par bya ba ma yin yang //",
    "NK082(zu)011:147": "ma 'dres yongs su rdzogs par gsal //",
    "NK082(zu)011:148": "kun shes bzhin 'dra rab rib dri ma dag /bstan pa'i me long mthong goms rang dag sar //",
    "NK082(zu)011:149": "'gyur bas ma 'ongs de can ched bgyis pa'i //",
    "NK082(zu)011:150": "dge rtsas bdag dang mtha' yas grol bar bsngo //"
}
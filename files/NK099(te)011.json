{
    "NK099(te)011:0": "bla ma drug gi gdams ngag /",
    "NK099(te)011:1": "kun tu bzang po rdo rje sems dpa' dga' rab rdo rje'i thugs //",
    "NK099(te)011:2": "bka' babs gdung rabs gong ma rnams la gus pas 'dud //",
    "NK099(te)011:3": "ya rabs skal ldan rnams kyi don ched du //",
    "NK099(te)011:4": "ngo sprod gdams ngag bla ma'i gsung bzhin bri //",
    "NK099(te)011:5": "spyir mtshon bya don gyi rdzogs pa chen po dang /",
    "NK099(te)011:6": "mtshon byed tshig gi rdzogs pa chen po gnyis su go ba long mdzod la /",
    "NK099(te)011:7": "de yang mtshon bya'i don ni gzhan la mi bdog ste /",
    "NK099(te)011:8": "rang gi sems nyid stong gsal 'dzin med du rang la rang chas su gnas pa de'o //",
    "NK099(te)011:9": "de yang rdzogs pa rang ji ltar rdzogs /",
    "NK099(te)011:10": "che ba rang cis che na 'khor 'das lam pas",
    "NK099(te)011:11": "bsdus pa'i chos thams cad rang gi sems stong gsal",
    "NK099(te)011:12": "gnyis med kyi chos skur ye nas rdzogs pas rdzogs",
    "NK099(te)011:13": "pa / de las lhag pa'i bsgrub bya gzhan med pas chen po'o //",
    "NK099(te)011:14": "de yang sems phyogs rtsa ba las /",
    "NK099(te)011:15": "lhag ma med par yongs su rdzogs //",
    "NK099(te)011:16": "che ba'i chen por rang bzhin gnas //",
    "NK099(te)011:17": "zhes so //",
    "NK099(te)011:18": "'o na rang chas su gnas pas chog mod /",
    "NK099(te)011:19": "gtan la dbab ci dgos zhe na /",
    "NK099(te)011:20": "dgos te de ltar gnas kyang dang por rang ngo ma shes /",
    "NK099(te)011:21": "bar du rang sa ma zin /",
    "NK099(te)011:22": "tha ma rang dbang ma thob ste /",
    "NK099(te)011:23": "mngal sgo rang dbang med par 'gribs pas /",
    "NK099(te)011:24": "khams gsum du 'khor rgyud drug tu 'khyams shing sdug bsngal sna tshogs nyams su myong ngo //",
    "NK099(te)011:25": "'khrul pa de bzlog par byed pa la /",
    "NK099(te)011:26": "dang po rang ngo shes par bya /",
    "NK099(te)011:27": "bar du rang sa zin par bya /",
    "NK099(te)011:28": "tha ma rang dbang thob par bya ste /",
    "NK099(te)011:29": "de yang dang po skye 'gag gnyis med de rang ngo shes par bya ste /",
    "NK099(te)011:30": "de yang /",
    "NK099(te)011:31": "chos rnams dpe yis mtshon te bstan //",
    "NK099(te)011:32": "chos rnams de yis ma mtshon na //",
    "NK099(te)011:33": "rmongs pas go bar ga la 'gyur //",
    "NK099(te)011:34": "zhes pas /",
    "NK099(te)011:35": "'dus ma byas kyi nam mkha' dper blangs la /",
    "NK099(te)011:36": "de yang nam mkha' la bltas pas kha dog tu ma grub /",
    "NK099(te)011:37": "dbyibs su ma grub /",
    "NK099(te)011:38": "mtshan pho mo ma ning du ma grub /",
    "NK099(te)011:39": "'di phyir na 'di yin bya ba'i ngos bzung thams cad dang bral te /",
    "NK099(te)011:40": "phyogs su zhen pa dang 'dzin pa mtha' dag gis stong pa bzhin du /",
    "NK099(te)011:41": "byang chub sems kyi rang bzhin la yang /",
    "NK099(te)011:42": "kha dog tu ma grub /",
    "NK099(te)011:43": "dbyibs su ma grub /",
    "NK099(te)011:44": "mtshan pho mo ma ning du ma grub /",
    "NK099(te)011:45": "'di phyir na 'di yin bya ba'i ngos bzung thams cad dang bral te /",
    "NK099(te)011:46": "phyogs su zhen pa dang 'dzin pa thams cad kyis stong /",
    "NK099(te)011:47": "de yang /",
    "NK099(te)011:48": "nam mkha'i rtog pa skye med cing //",
    "NK099(te)011:49": "zhes pas /",
    "NK099(te)011:50": "skye ba med par rang ngo shes par bya'o //",
    "NK099(te)011:51": "dper na nam mkha' las sprin na bun dang khu glangs dang /",
    "NK099(te)011:52": "nyi zla gza' skar la sogs pa ma 'gags par shar ba bzhin du /",
    "NK099(te)011:53": "sems nyid ngos bzung dang bral ba de nyid 'dzin",
    "NK099(te)011:54": "med kyi rig pa phyogs med du rang snang ste",
    "NK099(te)011:55": "/ 'khor 'das lam gsum du ma 'gags par shar ro //",
    "NK099(te)011:56": "de yang /",
    "NK099(te)011:57": "rtog pa de nyid nam mkha' 'dra //",
    "NK099(te)011:58": "zhes pas /",
    "NK099(te)011:59": "'gag pa med par rang ngo shes par bya'o //",
    "NK099(te)011:60": "dper na sprin nyid nam mkha'i ngang las byung nam mkha' nyid du zhi /",
    "NK099(te)011:61": "nam mkha' dang sprin dbyer mi phyed pa bzhin /",
    "NK099(te)011:62": "sems skyed ngos bzung dang bral ba'i dus nyid na /",
    "NK099(te)011:63": "'dzin med kyi rig pa rang snang /",
    "NK099(te)011:64": "rang snang bsngo ba'i dus nyid na ngos bzung dang bral te /",
    "NK099(te)011:65": "stong bsngo ba'i dus na snang /",
    "NK099(te)011:66": "snang bsngo ba'i dus na stong ste dbyer mi phyed do //",
    "NK099(te)011:67": "de yang /",
    "NK099(te)011:68": "mi chags nam mkha'i bsngo ba las /",
    "NK099(te)011:69": "zhes pas /",
    "NK099(te)011:70": "gnyis su med par rang ngo shes par bya'o //",
    "NK099(te)011:71": "dper na shar gyi nam mkha' /",
    "NK099(te)011:72": "lho'i nam mkha' la yul du byas nas ltar med /",
    "NK099(te)011:73": "lho'i nam mkha' shar gyi nam mkha' la yul du byas nas bsgom du med pa bzhin du /",
    "NK099(te)011:74": "gnyis med la yul du byas nas lta zhing bsgom du med de /",
    "NK099(te)011:75": "blo ngo bo nyid du grol chen por rang ngo shes par bya'o //",
    "NK099(te)011:76": "de ltar rang ngo shes pa de lta ba'o //",
    "NK099(te)011:77": "de ltar lta bas phyogs med rtogs pas yon tan phyogs zhen 'dzin pa grol dgos /",
    "NK099(te)011:78": "sems nyid skye ba med ngos bzung dang bral bar",
    "NK099(te)011:79": "rtogs pas snang ba'i phyogs zhen dang 'dzin pa las",
    "NK099(te)011:80": "grol 'dzin med kyi rig pa rang snang du rtogs",
    "NK099(te)011:81": "/ stong pa phyogs zhen dang 'dzin pa las grol lo //",
    "NK099(te)011:82": "de gnyis su med par rtogs gnyis 'dzin gyi zhen pa dang 'dzin pa las grol /",
    "NK099(te)011:83": "gnyis med rang grol chen por rtogs pas yul yul",
    "NK099(te)011:84": "can gyis zhen pa dang 'dzin pa las grol lo",
    "NK099(te)011:85": "// de ltar yin lugs shes kyang zhen pa dang",
    "NK099(te)011:86": "'dzin pa grol du ma btub na bsgom dgos pa",
    "NK099(te)011:87": "// yin / de la bar du rang sa zin par bya ste /",
    "NK099(te)011:88": "sems dug gsum rtog pa'i rjes su mi 'brangs te /",
    "NK099(te)011:89": "lus ngag yid gsum khong glod la //",
    "NK099(te)011:90": "sngar 'das pa'i rjes mi gcod /",
    "NK099(te)011:91": "phyis ma 'ongs pa sdun mi bsu /",
    "NK099(te)011:92": "da lta'i shes pa rtsi gdab med pa'i mdo 'di kar slod la gzhan pas /",
    "NK099(te)011:93": "gsal la rtog pa med /",
    "NK099(te)011:94": "gsal la 'dzin pa med pa'i shes pa sa le sangs nge ba gcig rgyud la skye'o //",
    "NK099(te)011:95": "de dus gsum sangs rgyas kyi dgongs pa yin pas rnal 'byor pas nyams len bya'o //",
    "NK099(te)011:96": "rang dbang thob pa ni /",
    "NK099(te)011:97": "de ltar lta ba skye 'gag gnyis med du rang ngo shes /",
    "NK099(te)011:98": "stong gsal 'dzin med tu rang sa zin pas de'i ngang la 'khrul rgyu med de /",
    "NK099(te)011:99": "bar do'i dus su ma la sgo sog ma'i sbu",
    "NK099(te)011:100": "gu bzhin du 'dug kyang rang dbang med par mi",
    "NK099(te)011:101": "'grim mo // mngal sgo ma 'grims rang ngo rang gis shes pa rang sa zin /",
    "NK099(te)011:102": "sdug bsngal ma spangs chos nyid tu rang grol ba la sangs rgyas zer te /",
    "NK099(te)011:103": "de las sems can gyi don ji ltar 'byung na /",
    "NK099(te)011:104": "nyi ma las 'od rang bzhin gyis 'byung ba'am /",
    "NK099(te)011:105": "rin po che las dgos 'dod 'byung pa bzhin du sems can gyi don 'bad med du 'byung ngo //",
    "NK099(te)011:106": "de yang /",
    "NK099(te)011:107": "rang don chen po nam mkha' 'byung //",
    "NK099(te)011:108": "zhes so //",
    "NK099(te)011:109": "iita /",
    "NK099(te)011:110": "stong gsal chos sku'i gnas lugs de //",
    "NK099(te)011:111": "lta bsgom ngo shes rang sa 'dzin //",
    "NK099(te)011:112": "zhig po sprul sku'i zhal gdams 'di //",
    "NK099(te)011:113": "dbus pa rta yis yi ger bkod //",
    "NK099(te)011:114": "btags pas nyams /",
    "NK099(te)011:115": "bcos pas slad /",
    "NK099(te)011:116": "bsgom pas 'khrul /",
    "NK099(te)011:117": "a yu rang rang gis rang stong pa lta bu'o //"
}
{
    "T04TD3947E:238a-0": "@238a # // rgya gar skad du /",
    "T04TD3947E:238a-1": "bo dhi p'a tha pra d'i pam /",
    "T04TD3947E:238a-2": "bod skad du /",
    "T04TD3947E:238a-3": "byang chub lam gyi sgron ma /",
    "T04TD3947E:238a-4": "byang chub sems dpa' 'jam dpal gzhon nur gyur pa la phyag 'tshal lo //",
    "T04TD3947E:238a-5": "dus gsum rgyal ba thams cad dag dang de'i chos dang //",
    "T04TD3947E:238a-6": "dge 'dun rnams la gus pa chen pos phyag byas te //",
    "T04TD3947E:238a-7": "slob ma bzang po byang chub 'od kyis bskul gyur pas //",
    "T04TD3947E:238a-8": "byang chub lam gyi sgron ma rab tu gsal bar bya //",
    "T04TD3947E:238b-0": "chung ngu @238b 'bring dang mchog gyur pas //",
    "T04TD3947E:238b-1": "skyes bu gsum du shes par bya //",
    "T04TD3947E:238b-2": "de dag mtshan nyid rab gsal ba //",
    "T04TD3947E:238b-3": "so so'i dbye ba bri bar bya //",
    "T04TD3947E:238b-4": "gang zhig thabs ni gang dag gis //",
    "T04TD3947E:238b-5": "'khor ba'i bde ba tsam dag la //",
    "T04TD3947E:238b-6": "rang nyid don du gnyer byed pa //",
    "T04TD3947E:238b-7": "de ni skyes bu tha mar shes //",
    "T04TD3947E:238b-8": "srid pa'i bde la rgyab phyogs shing //",
    "T04TD3947E:238b-9": "sdig pa'i las las ldog bdag nyid //",
    "T04TD3947E:238b-10": "gang zhig rang zhi tsam don gnyer //",
    "T04TD3947E:238b-11": "skyes bu de ni 'bring zhes bya //",
    "T04TD3947E:238b-12": "rang rgyud gtogs pa'i sdug bsngal gyis //",
    "T04TD3947E:238b-13": "gang zhig gzhan gyi sdug bsngal kun //",
    "T04TD3947E:238b-14": "yang dag zad par kun nas 'dod //",
    "T04TD3947E:238b-15": "skyes bu de ni mchog yin no ;",
    "T04TD3947E:238b-16": "/ sems can dam ba byang chub mchog /'dod par gyur ba de dag la //",
    "T04TD3947E:238b-17": "bla ma rnams kyis bstan pa yi //",
    "T04TD3947E:238b-18": "yang dag thabs ni bshad par bya //",
    "T04TD3947E:238b-19": "rdzogs sangs bris sku la sogs dang //",
    "T04TD3947E:238b-20": "mchod rten dam pa mngon phyogs nas //",
    "T04TD3947E:238b-21": "me tog bdug spos dngos po dag / ci 'byor pa yi mchod pa bya //",
    "T04TD3947E:238b-22": "kun bzang spyod las gsungs pa yi //",
    "T04TD3947E:238b-23": "mchod pa rnam pa bdun dag kyang //",
    "T04TD3947E:238b-24": "byang chub snying po'i mthar thug par //",
    "T04TD3947E:238b-25": "mi ldog pa yi sems dag gis //",
    "T04TD3947E:238b-26": "dkon mchog gsum la rab dad cing //",
    "T04TD3947E:238b-27": "pus mo lha nga sar btsugs nas //",
    "T04TD3947E:238b-28": "thal mo sbyar ba byas nas ni //",
    "T04TD3947E:238b-29": "dang por skyabs 'gro lan gsum bya //",
    "T04TD3947E:238b-30": "de nas sems can thams cad la //",
    "T04TD3947E:238b-31": "byams pa'i sems ni sngon 'gro bas //",
    "T04TD3947E:238b-32": "ngan song gsum du skye sogs dang //",
    "T04TD3947E:238b-33": "'chi 'pho sogs kyis sdug bsngal ba'i //",
    "T04TD3947E:238b-34": "'gro ba sa lus la bltas te //",
    "T04TD3947E:238b-35": "sdug bsngal gyis ni sdug bsngal ba //",
    "T04TD3947E:238b-36": "sdug bsngal sdug bsngal rgyu mtshan las //",
    "T04TD3947E:238b-37": "'gro ba thar par 'dod pa yis //",
    "T04TD3947E:238b-38": "ldog pa med par dam 'cha' ba'i //",
    "T04TD3947E:238b-39": "byang chub sems ni bskyed par bya //",
    "T04TD3947E:238b-40": "de ltar smon pa'i sems dag ni //",
    "T04TD3947E:238b-41": "bskyed pa'i yon tan gang yin pa //",
    "T04TD3947E:238b-42": "de ni sdong po bkod pa yi //",
    "T04TD3947E:238b-43": "mdo las byams pas rab tu bshad//",
    "T04TD3947E:238b-44": "de yi mdo klog pa'am bla ma la mnyan te //",
    "T04TD3947E:238b-45": "rdzogs pa'i byang chub sems kyi yon tan mtha' med pa //",
    "T04TD3947E:238b-46": "rnam par shes par byas la de nas rgyu mtshan du //",
    "T04TD3947E:238b-47": "de ltar yang dang yang du sems ni bskyed par bya //",
    "T04TD3947E:238b-48": "dpa' sbyin gyis zhus mdo dag las //",
    "T04TD3947E:238b-49": "'di yi bsod nams rab bstan pa //",
    "T04TD3947E:239a-0": "@239a * // gang de tshigs bcad gsum tsam du //",
    "T04TD3947E:239a-1": "mdor bsdus 'dir ni bri par bya //",
    "T04TD3947E:239a-2": "byang chub sems kyi bsod nams gang //",
    "T04TD3947E:239a-3": "de la gal te gzugs mchis na //",
    "T04TD3947E:239a-4": "nam mkha'i khams ni kun gang ste //",
    "T04TD3947E:239a-5": "de ni de bas ltag par 'gyur //",
    "T04TD3947E:239a-6": "gang g'a'i bye ba grangs snyed kyi //",
    "T04TD3947E:239a-7": "sangs rgyas zhing rnams mi gang gis //",
    "T04TD3947E:239a-8": "rin chen dag gis kun bkang ste //",
    "T04TD3947E:239a-9": "'jig rten mgon la phul ba bas //",
    "T04TD3947E:239a-10": "gang gis thal mo sbyar bgyis te //",
    "T04TD3947E:239a-11": "byang chub tu ni sems btud na //",
    "T04TD3947E:239a-12": "mchod pa 'di ni khyad par 'phags //",
    "T04TD3947E:239a-13": "de la mtha' ni ma mchis so //",
    "T04TD3947E:239a-14": "byang chub smon pa'i sems dag bskyed nas ni //",
    "T04TD3947E:239a-15": "'bad pa mang pos kun du spel bya zhing //",
    "T04TD3947E:239a-16": "'di ni skye ba gzhan du'ang dran don du //",
    "T04TD3947E:239a-17": "ji skad bshad pa'i bslang ba'ang yongs su bsrung //",
    "T04TD3947E:239a-18": "'jug sems bdag nyid sdom pa ma gtogs par //",
    "T04TD3947E:239a-19": "yang dag smon pa 'phel bar 'gyur ma yin //",
    "T04TD3947E:239a-20": "rdzogs pa'i byang chub smon pa 'phel 'dod pas //",
    "T04TD3947E:239a-21": "de phyir 'bad pas 'di ni nges par blang //",
    "T04TD3947E:239a-22": "so sor thar pa rigs bdun gyi //",
    "T04TD3947E:239a-23": "rtag tu sdom gzhan ldan pa dang //",
    "T04TD3947E:239a-24": "byang chub sems dpa'i sdom pa yi //",
    "T04TD3947E:239a-25": "skal pa yod kyi gzhan du min //",
    "T04TD3947E:239a-26": "so sor thar pa ris bdun dang //",
    "T04TD3947E:239a-27": "de bzhin gshegs pas bshad pa la //",
    "T04TD3947E:239a-28": "tshangs spyod dpal ni mchog yin te //",
    "T04TD3947E:239a-29": "dge slong sdom pa dag tu bzhed //",
    "T04TD3947E:239a-30": "byang chub sems dpa'i sa dag gi / tshul khrims legs gsungs cho ga yis //",
    "T04TD3947E:239a-31": "yang dag mtshan nyid ldan pa yi //",
    "T04TD3947E:239a-32": "bla ma bzang las sdom pa blang //",
    "T04TD3947E:239a-33": "sdom pa'i chog la ma las dang //",
    "T04TD3947E:239a-34": "bdag nyid gang zhig sdom la gnas //",
    "T04TD3947E:239a-35": "sdom pa 'bogs bzod snying rjer ldan //",
    "T04TD3947E:239a-36": "bla ma bzang por shes par bya //",
    "T04TD3947E:239a-37": "de la 'bad pas 'di 'dra ba'i //",
    "T04TD3947E:239a-38": "gal te bla ma ma rnyed na //",
    "T04TD3947E:239a-39": "de las gzhan sdom nod pa yi //",
    "T04TD3947E:239a-40": "cho ga yang dag bshad par bya //",
    "T04TD3947E:239a-41": "de la sngon tshe 'jam pa'i dpal //",
    "T04TD3947E:239a-42": "aa ba r'a dzar gyur pa yis ;",
    "T04TD3947E:239a-43": "/ ji ltar byang chub thugs bskyed pa //",
    "T04TD3947E:239a-44": "'jam dpal gyi ni sangs rgyas zhing //",
    "T04TD3947E:239a-45": "rgyan gyi mdo las bshad pa ltar //",
    "T04TD3947E:239a-46": "de bzhin 'dir ni rab gsal bri //",
    "T04TD3947E:239a-47": "mgon po rnams kyi spyan snga ru //",
    "T04TD3947E:239a-48": "rdzogs pa'i byang chub sems bskyed cing //",
    "T04TD3947E:239a-49": "'gro ba thams cad mgron du gnyer //",
    "T04TD3947E:239b-0": "de @239b dag 'khor ba las bsgral lo //",
    "T04TD3947E:239b-1": "gnod sems khro ba'i sems nyid dang //",
    "T04TD3947E:239b-2": "ser sna dang ni phrag dog nyid //",
    "T04TD3947E:239b-3": "deng nas bzung nas byang chub mchog / thob kyi bar du mi bya'o //",
    "T04TD3947E:239b-4": "tshangs par spyod pa spyad bya zhing //",
    "T04TD3947E:239b-5": "sdig dang 'dod pa spang bar bya //",
    "T04TD3947E:239b-6": "tshul khrims sdom pa la dga' bas //",
    "T04TD3947E:239b-7": "sangs rgyas rjes su bslab par bya //",
    "T04TD3947E:239b-8": "bdag nyid myur ba'i tshul gyis ni //",
    "T04TD3947E:239b-9": "byang chub thob par mi spro zhing //",
    "T04TD3947E:239b-10": "sems can gcig gi rgyu yis ni ;",
    "T04TD3947E:239b-11": "/ phyi ma'i mu mthar gnas par bgyi //",
    "T04TD3947E:239b-12": "tshad med bsam gyis mi khyab pa'i //",
    "T04TD3947E:239b-13": "zhing dag rnam par sbyang bar bya //",
    "T04TD3947E:239b-14": "ming nas gzung ba byas pa dang ;",
    "T04TD3947E:239b-15": "/ phyogs bcu dag tu rnam par gnas //",
    "T04TD3947E:239b-16": "bdag gi lus dang ngag gi las //",
    "T04TD3947E:239b-17": "thams cad du ni dag par byas //",
    "T04TD3947E:239b-18": "yid kyi las kyang dag bya ste //",
    "T04TD3947E:239b-19": "mi dge'i las rnams mi bya'o //",
    "T04TD3947E:239b-20": "rang gi lus ngag sems ni rnam dag rgyu //",
    "T04TD3947E:239b-21": "'jug pa'i sems kyi bdag nyid sdom gnas pa//",
    "T04TD3947E:239b-22": "tshul khrims bslab pa gsum la legs bslabs pas //",
    "T04TD3947E:239b-23": "tshul khrims bslab pa gsum la gus cher 'gyur //",
    "T04TD3947E:239b-24": "de bas rnam dag rdzogs byang chub //",
    "T04TD3947E:239b-25": "sems dpa'i sdom pa'i sdom dag ni //",
    "T04TD3947E:239b-26": "'bad par byas pas rdzogs byang chub //",
    "T04TD3947E:239b-27": "tshogs ni yongs su rdzogs par 'gyur /",
    "T04TD3947E:239b-28": "bsod nams ye shes rang bzhin gyi //",
    "T04TD3947E:239b-29": "tshogs ni yongs su rdzogs pa yi //",
    "T04TD3947E:239b-30": "rgyu ni sangs rgyas thams cad dag / mngon shes skyed pa nyid du bzhed //",
    "T04TD3947E:239b-31": "ji ltar 'dab gshog ma skyes pa'i //",
    "T04TD3947E:239b-32": "bya ni mkha' la 'phur mi nus //",
    "T04TD3947E:239b-33": "de bzhin mngon shes stobs bral bas //",
    "T04TD3947E:239b-34": "sems can don byed nus pa min //",
    "T04TD3947E:239b-35": "mngon shes ldan pa'i nyin mtshan gyi //",
    "T04TD3947E:239b-36": "bsod nams dag ni gang yin te //",
    "T04TD3947E:239b-37": "mngon shes dag dang bral gyur la //",
    "T04TD3947E:239b-38": "skye ba brgyar yang yod ma yin //",
    "T04TD3947E:239b-39": "myur du rdzogs pa'i byang chub tshogs //",
    "T04TD3947E:239b-40": "yongs su rdzogs par 'dod gyur pa //",
    "T04TD3947E:239b-41": "des ni 'bad byas mngon shes dag /'grub par 'gyur gyi le los min //",
    "T04TD3947E:239b-42": "zhi gnas grub pa ma yin pas //",
    "T04TD3947E:239b-43": "mngon shes 'byung bar mi 'gyur bas //",
    "T04TD3947E:239b-44": "de phyir zhi gnas bsgrub pa'i phyir //",
    "T04TD3947E:239b-45": "yang dang yang du 'bad par bya //",
    "T04TD3947E:239b-46": "zhi gnas yan lag rnam nyams pas //",
    "T04TD3947E:239b-47": "rab tu 'bad de bsgoms byas kyang //",
    "T04TD3947E:240a-0": "lo na @240a * //",
    "T04TD3947E:240a-1": "stong phrag dag gis kyang //",
    "T04TD3947E:240a-2": "ting 'dzin 'grub par mi 'gyur ro //",
    "T04TD3947E:240a-3": "de phyir ting 'dzin tshogs le'u las //",
    "T04TD3947E:240a-4": "gsungs pa'i yan lag la legs gnas //",
    "T04TD3947E:240a-5": "dmigs pa gang rung gcig la yang //",
    "T04TD3947E:240a-6": "yid ni dge la gzhag par bya //",
    "T04TD3947E:240a-7": "rnal 'byor zhi gnas grub gyur na ;",
    "T04TD3947E:240a-8": "/ mngon shes dag kyang 'grub par 'gyur //",
    "T04TD3947E:240a-9": "shes rab pha rol phyin sbyor dang //",
    "T04TD3947E:240a-10": "bral bas sgrib pa zad mi 'gyur //",
    "T04TD3947E:240a-11": "de phyir nyon mongs shes bya yi //",
    "T04TD3947E:240a-12": "sgrib pa ma lus spang ba'i phyir //",
    "T04TD3947E:240a-13": "shes rab pha rol phyin rnal 'byor //",
    "T04TD3947E:240a-14": "rtag tu thabs bcas bsgom par bya //",
    "T04TD3947E:240a-15": "thabs dang bral ba'i shes rab dang //",
    "T04TD3947E:240a-16": "shes rab bral ba'i thabs dag kyang //",
    "T04TD3947E:240a-17": "gang phyir 'ching ba zhes gsungs pa //",
    "T04TD3947E:240a-18": "de phyir gnyis ka spang mi bya //",
    "T04TD3947E:240a-19": "shes rab gang dang thabs gang zhes //",
    "T04TD3947E:240a-20": "the tshom dag ni spang bya'i phyir //",
    "T04TD3947E:240a-21": "thabs rnams dang ni shes rab kyi //",
    "T04TD3947E:240a-22": "yang dag dbye ba gsal bar bya //",
    "T04TD3947E:240a-23": "shes rab pha rol phyin spangs pa'i //",
    "T04TD3947E:240a-24": "sbyin pa'i pha rol phyin la sogs //",
    "T04TD3947E:240a-25": "dge ba'i tshogs rnams thams cad dag / rgyal ba rnams kyi thabs su bshad //",
    "T04TD3947E:240a-26": "thabs bsgoms dbang gis bdag nyid kyis //",
    "T04TD3947E:240a-27": "gang zhig shes rab rnam bsgom pa //",
    "T04TD3947E:240a-28": "de ni byang chub myur du thob //",
    "T04TD3947E:240a-29": "bdag med gcig pu bsgoms pas min //",
    "T04TD3947E:240a-30": "phung po khams dang skye mched rnams //",
    "T04TD3947E:240a-31": "skye ba med par rtogs gyur pa'i //",
    "T04TD3947E:240a-32": "rang bzhin stong nyid shes pa ni //",
    "T04TD3947E:240a-33": "shes rab ces ni yongs su bshad //",
    "T04TD3947E:240a-34": "yod pa skye ba rigs min te //",
    "T04TD3947E:240a-35": "med pa'ang nam mkha'i me tog bzhin //",
    "T04TD3947E:240a-36": "nyes pa gnyis kar thal 'gyur phyir //",
    "T04TD3947E:240a-37": "gnyis ka dag kyang 'byung ba min //",
    "T04TD3947E:240a-38": "dngos po rang las mi skye zhing //",
    "T04TD3947E:240a-39": "gzhan dang gnyis ka las kyang min //",
    "T04TD3947E:240a-40": "rgyu med las min de yi phyir //",
    "T04TD3947E:240a-41": "ngo bo nyid kyis rang bzhin med //",
    "T04TD3947E:240a-42": "yang na chos rnams thams cad dag / gcig dang du mas rnam dpyad na //",
    "T04TD3947E:240a-43": "ngo bo nyid ni mi dmigs pas //",
    "T04TD3947E:240a-44": "rang bzhin med pa nyid du nges //",
    "T04TD3947E:240a-45": "stong nyid bdun cu'i rigs pa dang //",
    "T04TD3947E:240a-46": "dbu ma rtsa ba sogs las kyang //",
    "T04TD3947E:240a-47": "dngos po rnams kyi rang bzhin gyi //",
    "T04TD3947E:240a-48": "stong pa nyid ni grub bshad pa //",
    "T04TD3947E:240a-49": "gang phyir gzhung ni mngas 'gyur bas //",
    "T04TD3947E:240a-50": "de phyir 'dir ni ma spros la //",
    "T04TD3947E:240b-0": "grub pa'i grub mtha' @240b tsam zhig tu //",
    "T04TD3947E:240b-1": "bsgom pa'i phyir ni rab tu bshad //",
    "T04TD3947E:240b-2": "de bas chos rnams ma lus pa'i //",
    "T04TD3947E:240b-3": "rang bzhin dag ni mi dmigs pas //",
    "T04TD3947E:240b-4": "bdag med par ni bsgom gang yin //",
    "T04TD3947E:240b-5": "de nyid shes rab bsgom pa yin //",
    "T04TD3947E:240b-6": "shes rab kyis ni chos rnams kun //",
    "T04TD3947E:240b-7": "gang gi rang bzhin ma mthong zhing //",
    "T04TD3947E:240b-8": "shes rab de nyid rig bshad pa //",
    "T04TD3947E:240b-9": "rnam rtog med par de bsgom bya //",
    "T04TD3947E:240b-10": "rnam rtog las byung srid pa 'di //",
    "T04TD3947E:240b-11": "rnam par rtog pa'i bdag nyid de //",
    "T04TD3947E:240b-12": "de phyir ma lus rtogs spangs pa //",
    "T04TD3947E:240b-13": "mya ngan 'das pa mchog yin no //",
    "T04TD3947E:240b-14": "de ltar yang bcom ldan 'das kyis /",
    "T04TD3947E:240b-15": "rnam rtog ma rig chen po ste //",
    "T04TD3947E:240b-16": "'khor ba'i rgya mtshor ltung bar byed //",
    "T04TD3947E:240b-17": "rtog med ting 'dzin la gnas pa //",
    "T04TD3947E:240b-18": "nam mkha' bzhin du rtog med gsal //",
    "T04TD3947E:240b-19": "zhes gsungs so //",
    "T04TD3947E:240b-20": "rnam par mi rtog pa la 'jug pa'i gzungs las kyang /",
    "T04TD3947E:240b-21": "dam chos 'di la rgyal ba'i sras //",
    "T04TD3947E:240b-22": "rnam par mi rtog bsams gyur na //",
    "T04TD3947E:240b-23": "rnam rtog bgrod dka' rnams 'das te //",
    "T04TD3947E:240b-24": "rim gyis mi rtog thob par 'gyur //",
    "T04TD3947E:240b-25": "zhes gsungs so //",
    "T04TD3947E:240b-26": "lung dang rigs pa dag gis ni //",
    "T04TD3947E:240b-27": "chos rnams thams cad skye med pa'i //",
    "T04TD3947E:240b-28": "rang bzhin med pa nges byas nas //",
    "T04TD3947E:240b-29": "rnam par rtog med bsgom par bya //",
    "T04TD3947E:240b-30": "de ltar de nyid bsgom byas nas //",
    "T04TD3947E:240b-31": "rim gyis drod sogs thob byas nas //",
    "T04TD3947E:240b-32": "rab dga' la sogs thob 'gyur te //",
    "T04TD3947E:240b-33": "sangs rgyas byang chub yun mi ring //",
    "T04TD3947E:240b-34": "sngags mthu nyid las grub pa yi //",
    "T04TD3947E:240b-35": "zhi dang rgyas sogs las rnams kyis //",
    "T04TD3947E:240b-36": "bum pa bzang grub la sogs pa //",
    "T04TD3947E:240b-37": "grub chen brgyad sogs stobs kyis kyang //",
    "T04TD3947E:240b-38": "bde ba yis ni byang chub tshogs //",
    "T04TD3947E:240b-39": "yongs su rdzogs par 'dod pa dang //",
    "T04TD3947E:240b-40": "bya ba spyod sogs rgyud gsungs pa'i //",
    "T04TD3947E:240b-41": "gal te gsang sngags spyod 'dod na //",
    "T04TD3947E:240b-42": "de tshe slob dpon dbang bskur phyir //",
    "T04TD3947E:240b-43": "bsnyen bkur rin chen sogs sbyin dang //",
    "T04TD3947E:240b-44": "dka' sgrub la sogs thams cad kyis //",
    "T04TD3947E:240b-45": "bla ma dam pa mnyes par bya //",
    "T04TD3947E:240b-46": "bla ma mnyes par gyur pa yis //",
    "T04TD3947E:240b-47": "yongs rdzogs slob dpon dbang bskur bas //",
    "T04TD3947E:240b-48": "sdig kun rnam dag bdag nyid ni //",
    "T04TD3947E:240b-49": "dngos grub sgrub pa'i skal ldan 'gyur //",
    "T04TD3947E:240b-50": "dang po sangs rgyas rgyud chen las //",
    "T04TD3947E:240b-51": "rab tu 'bad pas bkag pa'i phyir //",
    "T04TD3947E:241a-0": "gsang ba @241a * //",
    "T04TD3947E:241a-1": "shes rab dbang bskur ni //",
    "T04TD3947E:241a-2": "tshangs par spyod pas blang mi bya //",
    "T04TD3947E:241a-3": "gal te dbang bskur de 'dzin na //",
    "T04TD3947E:241a-4": "tshangs spyod dka' thub la gnas pas //",
    "T04TD3947E:241a-5": "bkag pa spyad par 'gyur ba'i phyir //",
    "T04TD3947E:241a-6": "dka' thub sdom pa de nyams te //",
    "T04TD3947E:241a-7": "brtul zhugs can de pham pa yi //",
    "T04TD3947E:241a-8": "ltung ba dag ni 'byung 'gyur zhing //",
    "T04TD3947E:241a-9": "de ni ngan song nges lhung bas //",
    "T04TD3947E:241a-10": "grub pa yang ni yod ma yin //",
    "T04TD3947E:241a-11": "rgyud kun nyan dang 'chad pa dang //",
    "T04TD3947E:241a-12": "sbyin sreg mchod sbyin sogs byed pa //",
    "T04TD3947E:241a-13": "slob dpon dbang bskur rnyed 'gyur zhing //",
    "T04TD3947E:241a-14": "de nyid rig la nyes pa med //",
    "T04TD3947E:241a-15": "gnas brtan mar me mdzad dpal gyis ;",
    "T04TD3947E:241a-16": "/ mdo sogs chos las bshad mthong ba //",
    "T04TD3947E:241a-17": "byang chub 'od kyis gsol btab nas //",
    "T04TD3947E:241a-18": "byang chub lam bshad mdor bsdus byas //",
    "T04TD3947E:241a-19": "byang chub lam gyi sgron ma slob dpon chen po dpal mar me mdzad ye shes kyis mdzad pa rdzogs so /",
    "T04TD3947E:241a-21": "// / rgya gar gyi mkhan po chen po de nyid dang /",
    "T04TD3947E:241a-22": "zhu chen gyi lo ts'a ba dge ba'i blo gros kyis bsgyur zhing gtan la phab pa /",
    "T04TD3947E:241a-23": "chos 'di ni zhang zhung gi tho ling gtsug lag khang du mdzad pa'o//"
}
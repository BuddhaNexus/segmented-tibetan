{
    "NK003(ga)014:0": "gsal rgyal gyi tshigs su bcad pa bzhugs /",
    "NK003(ga)014:1": "rgya gar skad du /",
    "NK003(ga)014:2": "pra se na dzi ta g+aa th+aa /",
    "NK003(ga)014:3": "bod skad du /",
    "NK003(ga)014:4": "gsal rgyal gyi tshigs su bcad pa /",
    "NK003(ga)014:5": "dkon mchog gsum la phyag 'tshal lo //",
    "NK003(ga)014:6": "rgyal po gsal rgyal gdugs dang cod pan dang //",
    "NK003(ga)014:7": "rnga yab ral gri nor bu lhwam bzhag ste //",
    "NK003(ga)014:8": "thal mo sbyar te legs par phyag 'tshal nas //",
    "NK003(ga)014:9": "'jig rten mgon po la ni zhu ba zhus //",
    "NK003(ga)014:10": "phan par dgongs pa thugs rje'i bdag nyid can //",
    "NK003(ga)014:11": "de bzhin gshegs rnams mya ngan 'das pa na //",
    "NK003(ga)014:12": "mchod pa bgyis pas blo mchog ji lta bur //",
    "NK003(ga)014:13": "srid pa gzhan du mi rnams bde ba 'thob //",
    "NK003(ga)014:14": "bcom ldan 'das mi yi seng ge snga phyi'i mtha'i //",
    "NK003(ga)014:15": "chos rnams kun la mngon sum spyad gyur pas //",
    "NK003(ga)014:16": "kun dga' bzang po yi ni mngon sum du //",
    "NK003(ga)014:17": "gsal rgyal zhus lan 'di dag bka' stsal pa //",
    "NK003(ga)014:18": "ji ltar rgyal ba dag la mi rnams kyis //",
    "NK003(ga)014:19": "mchod pa byas pas srid pa gzhan dag tu //",
    "NK003(ga)014:20": "rnam smin 'dod pa sna tshogs ci thob pa //",
    "NK003(ga)014:21": "zhus pa'i don de rgyal pos mnyan par gyis //",
    "NK003(ga)014:22": "bcom ldan 'das kyi mchod rten rnams dang ni //",
    "NK003(ga)014:23": "sku gzugs rnams la rdul phran ci song ba //",
    "NK003(ga)014:24": "de yi grangs snyed de byed mi rnams kyis //",
    "NK003(ga)014:25": "lha yul sa steng nges par rgyal srid 'thob //",
    "NK003(ga)014:26": "gzugs dang gzugs med khams kyi ting nge 'dzin //",
    "NK003(ga)014:27": "phun sum tshogs pa'i sa mchog kun myong nas //",
    "NK003(ga)014:28": "tha mar skye dang rga la sogs pa yi //",
    "NK003(ga)014:29": "sdug bsngal med pa'i sangs rgyas go 'phang 'thob //",
    "NK003(ga)014:30": "su dag 'dir ni rgyal ba'i gzugs byed pa //",
    "NK003(ga)014:31": "de dag gzugs bzang yid 'ong yon tan ldan //",
    "NK003(ga)014:32": "dbang po bsdams shing 'od 'bar nyi ma bzhin //",
    "NK003(ga)014:33": "'jig rten dag na mig tu sdug pa 'gyur //",
    "NK003(ga)014:34": "su dag bde bar gshegs pa'i gzugs byed pa //",
    "NK003(ga)014:35": "de yi lus ni dri ma med pa dang //",
    "NK003(ga)014:36": "pad+ma'i snying po lta bur 'jam zhing yangs //",
    "NK003(ga)014:37": "nad dang mya ngan sdug bsngal 'jigs las thar //",
    "NK003(ga)014:38": "su zhig 'jig rten mgon po'i gzugs byed pa //",
    "NK003(ga)014:39": "bran du mi skye mngag gzhug skye mi 'gyur //",
    "NK003(ga)014:40": "dbul por mi 'gyur rigs dman mi 'gyur zhing //",
    "NK003(ga)014:41": "dbang po rnams kyang nyams par yang mi 'gyur //",
    "NK003(ga)014:42": "thub dbang mchod rten byed pa'i mi rnams ni //",
    "NK003(ga)014:43": "mya ngan yongs med lus kun brtan pa dang //",
    "NK003(ga)014:44": "longs spyod mchog ldan rin chen mdzod mang ldan //",
    "NK003(ga)014:45": "dgra yi tshogs rnams kyang ni thub par 'gyur //",
    "NK003(ga)014:46": "rgyal ba'i mchod rten srog shing phul ba yis //",
    "NK003(ga)014:47": "chos dang rjes mthun chos la sgrub pa dang //",
    "NK003(ga)014:48": "tshul khrims thos dang bzod pa'i mchog dang ldan //",
    "NK003(ga)014:49": "'jig rten dag na don kun 'grub par 'gyur //",
    "NK003(ga)014:50": "mchod rten mchog la gdugs brtsegs phul ba yis //",
    "NK003(ga)014:51": "lha dang mi yi nang na skye ba dang //",
    "NK003(ga)014:52": "sred med bu yi lus 'dra lus kun brtan //",
    "NK003(ga)014:53": "bkur sti bya ba'i yon tan ldan par 'gyur //",
    "NK003(ga)014:54": "thub dbang mchod rten rdo thal byugs pa yis //",
    "NK003(ga)014:55": "lha mi'i 'jig rten dag na tshe ring zhing //",
    "NK003(ga)014:56": "lus sems nad dang mya ngan byed spangs te //",
    "NK003(ga)014:57": "rtag tu skyid cing nor gyis phyug par 'gyur //",
    "NK003(ga)014:58": "gser dngul spa ba'i glegs mos g.yogs pa yi //",
    "NK003(ga)014:59": "thub pa'i dbang po'i mchod rten byas pa yis //",
    "NK003(ga)014:60": "mi rnams srid pa'i khyad par gzhan dag tu //",
    "NK003(ga)014:61": "lus mkhregs 'od kyang 'bar zhing mdzes par 'gyur //",
    "NK003(ga)014:62": "su dag la la mchod rten sku gzugs la //",
    "NK003(ga)014:63": "dad pa'i sems kyis bla re 'bul byed pa //",
    "NK003(ga)014:64": "de dag sa steng rgya mtsho'i mthas klas pa //",
    "NK003(ga)014:65": "ma lus gnod med rgyal gcig dbang byed 'gyur //",
    "NK003(ga)014:66": "bde gshegs mchod rten dag la dga' bzhin du //",
    "NK003(ga)014:67": "rnam mang rgya chen gdugs ni btags pa yis //",
    "NK003(ga)014:68": "lha mi'i 'jig rten dag na gdugs 'dra bar //",
    "NK003(ga)014:69": "lha dang mi yi dbang po lta bur 'gyur //",
    "NK003(ga)014:70": "mi rnams su dag sku gdung snying po can //",
    "NK003(ga)014:71": "dri med bsod nams 'byung gnas gyur pa la //",
    "NK003(ga)014:72": "ba dan mdzes pa sna tshogs 'dogs pa dag /",
    "NK003(ga)014:73": "mthu dang ldan zhing srid gsum mchod gnas 'gyur //",
    "NK003(ga)014:74": "bde gshegs mchod rten cod pan btags pa yis //",
    "NK003(ga)014:75": "mi dbang dpal dang lha dbang dpal thob cing //",
    "NK003(ga)014:76": "bde pa'i mchog kyang nyams su myong gyur nas //",
    "NK003(ga)014:77": "rnam par grol ba'i cod pan khyad par 'thob //",
    "NK003(ga)014:78": "rgyal ba'i mchod rten dag la dril phul bas //",
    "NK003(ga)014:79": "tshig btsan grags pa chen po ngag dang ldan //",
    "NK003(ga)014:80": "tshangs pa'i sgra dbyangs yid 'ong skye ba dran //",
    "NK003(ga)014:81": "de dag giis ni rgyan rnams sna tshogs 'thob //",
    "NK003(ga)014:82": "mkhas pa su dag bde gshegs mchod rten la //",
    "NK003(ga)014:83": "dad pa'i sems kyis phreng ba 'dogs byed pa /",
    "NK003(ga)014:84": "gser phreng rin chen mang pos legs spras pa //",
    "NK003(ga)014:85": "bsod nams las ldan de yi mgo la thogs //",
    "NK003(ga)014:86": "ston pa'i mchod rten dag la rgyan 'phyang 'dogs //",
    "NK003(ga)014:87": "de dag do shal rgyan phreng nor bu dang //",
    "NK003(ga)014:88": "gdu bu dag dang dpung rgyan mchog rnams kyis //",
    "NK003(ga)014:89": "lus brgyan 'jig rten dag na rgyu bar 'gyur //",
    "NK003(ga)014:90": "su dag bde bar gshegs pa'i mchod rten la //",
    "NK003(ga)014:91": "sa dang lci bas nyug pa de dag ni //",
    "NK003(ga)014:92": "lha dang mir skye lus mdog sdug pa dang //",
    "NK003(ga)014:93": "rnam dag rma med bde dang ldan par 'gyur //",
    "NK003(ga)014:94": "thub dbang mchod rten byi dor byas pa yis //",
    "NK003(ga)014:95": "shin tu blta na sdug cing mig tu mdzes //",
    "NK003(ga)014:96": "byad bzhin bzang zhing pad mo'i mdog dang ldan //",
    "NK003(ga)014:97": "srid pa'i skyon rnams dang yang 'bral bar 'gyur //",
    "NK003(ga)014:98": "su dag spos mchog sbyar ba'i 'bru mar gyis //",
    "NK003(ga)014:99": "bde bar gshegs pa'i mchod rten nyug byed pa //",
    "NK003(ga)014:100": "de dag spos kyis mchod cing tsan dan gyis //",
    "NK003(ga)014:101": "lus byugs nyi ma'i 'od dang 'dra bar 'gyur //",
    "NK003(ga)014:102": "mi rnams gang dag thub dbang mchod rten la //",
    "NK003(ga)014:103": "spos chu gtsang zhing dang bas khrus gsol ba //",
    "NK003(ga)014:104": "de dag lus la dri ma med pa dang //",
    "NK003(ga)014:105": "gdung ba med cing mdog 'jam mya ngan med //",
    "NK003(ga)014:106": "su zhig sangs rgyas mchod rten sku gzugs khang //",
    "NK003(ga)014:107": "tshon rtsi sna tshogs dag gis mdzes byed pa //",
    "NK003(ga)014:108": "de ni bde gshegs mnga' ba'i yon tan rnams //",
    "NK003(ga)014:109": "sna tshogs ldan pa kun gyis brtsegs par 'gyur //",
    "NK003(ga)014:110": "su dag dpyid ka'i dus su gtsang ma'i chus //",
    "NK003(ga)014:111": "mchod rten nye 'khor rdul rnams zhi byed pa //",
    "NK003(ga)014:112": "de la bud med rnams ni dga' bzhin du //",
    "NK003(ga)014:113": "rdul yab gser gyi yu ba can gyis g.yob //",
    "NK003(ga)014:114": "dkon mchog gsum phyir mi rnams gang dag gis //",
    "NK003(ga)014:115": "'phags pa dgyes pa'i dkyil 'khor byas pas ni //",
    "NK003(ga)014:116": "rkang lag sor mo d+r+wa bar 'brel ba dang //",
    "NK003(ga)014:117": "yan lag thams cad kyang ni skyon med 'gyur //",
    "NK003(ga)014:118": "su dag dkon mchog gsum la me tog dang //",
    "NK003(ga)014:119": "'bras bu gsar thog byung ba 'bul byed pa //",
    "NK003(ga)014:120": "de dag 'gro ba rnams su 'khor ba na //",
    "NK003(ga)014:121": "ro mchog kun thob mi bardzi stobs dang ldan //",
    "NK003(ga)014:122": "phreng ba me tog rgya chen char rnams kyis //",
    "NK003(ga)014:123": "su dag 'dir ni rgyal ba'i gzugs la mchod //",
    "NK003(ga)014:124": "de dag lha dang mi yi 'jig rten du //",
    "NK003(ga)014:125": "cha byad yid 'ong sna tshogs legs par brgyan //",
    "NK003(ga)014:126": "sangs rgyas mchod rten dag la dri zhim phul //",
    "NK003(ga)014:127": "bdug spos rgya chen mang po ldan sbyar dang /",
    "NK003(ga)014:128": "a ga ru yi bdug spos phul ba yis //",
    "NK003(ga)014:129": "de yi lus kun spos ngad ldan par 'gyur //",
    "NK003(ga)014:130": "su dag bde bar gshegs pa'i mchod rten la //",
    "NK003(ga)014:131": "dga' bzhin rnga yab rnams ni 'bul byed pa //",
    "NK003(ga)014:132": "thugs dga' rgyal rnams snying rje rnga yab thogs //",
    "NK003(ga)014:133": "che ba de la cher yang g.yob par byed //",
    "NK003(ga)014:134": "shin tu dri med zla ba nya 'dra ba'i //",
    "NK003(ga)014:135": "me long sdug gu thams cad mkhyen la 'bul //",
    "NK003(ga)014:136": "de dag tshe rabs brgyud pa rnams su yang //",
    "NK003(ga)014:137": "lha mi rnams kyis blta bar 'os par 'gyur //",
    "NK003(ga)014:138": "su dag bde bar gshegs pa'i mchod rten la //",
    "NK003(ga)014:139": "mchod pa'i khyad par ci yod ci 'byor pa //",
    "NK003(ga)014:140": "'tshams par 'bul byed de dag dri med cing //",
    "NK003(ga)014:141": "mya ngan med pa'i bla med byang chub 'thob //",
    "NK003(ga)014:142": "mi rnams gang dag sangs rgyas mchod rten nam //",
    "NK003(ga)014:143": "sku gzugs dag la mgos btud gus phyag 'tshal //",
    "NK003(ga)014:144": "de dag lha rnams dang ni mi rnams kyis //",
    "NK003(ga)014:145": "cher yang che bar bkur ba'i gnas su 'gyur //",
    "NK003(ga)014:146": "su zhig dang bas thub pa 'i mchod rten nam //",
    "NK003(ga)014:147": "sku gzugs dag la bskor ba byed pa de //",
    "NK003(ga)014:148": "phyi ma'i tshe la dgra chen rnams kyis btud //",
    "NK003(ga)014:149": "bzang po'i snod 'gyur yon tan rnams dang ldan //",
    "NK003(ga)014:150": "mi rnams su dag dga' bzhin gus pa yis //",
    "NK003(ga)014:151": "bla med mchod rten rnams dang sku gzugs la //",
    "NK003(ga)014:152": "lus kyi las rnams byed pa de dag ni //",
    "NK003(ga)014:153": "srid pa kun tu mdzod rnams shin tu rgyas //",
    "NK003(ga)014:154": "rgyal ba'i mchod rten rol mo'i sgra phul bas //",
    "NK003(ga)014:155": "zab cing rigs pa'i spobs pa phun sum tshogs //",
    "NK003(ga)014:156": "yan lag lnga rdzogs yid 'ong tshig dang ldan //",
    "NK003(ga)014:157": "sgra skad dag gis 'jig rten 'gengs par byed //",
    "NK003(ga)014:158": "su dag rgyal ba'i gdung ldan stong byed pa //",
    "NK003(ga)014:159": "de dag gling bu'i sgra dang glu snyan dang //",
    "NK003(ga)014:160": "sgra snyan yid du 'ong ba thob pa dang //",
    "NK003(ga)014:161": "so so yang dag rig pa'ang 'thob par 'gyur //",
    "NK003(ga)014:162": "mi rnams gang dag r+ts+wa shing so phag gis //",
    "NK003(ga)014:163": "'jig rten bla ma'i spyi gab rig pas byed //",
    "NK003(ga)014:164": "yang na gzhan dag byed du 'jug kyang rung //",
    "NK003(ga)014:165": "de dag 'gro ba rnams kyi skyabs 'drar 'gyur //",
    "NK003(ga)014:166": "mi rnams gang dag rgyal ba'i gtsang khang byed //",
    "NK003(ga)014:167": "de dag 'gro ba rnams su 'khor ba na //",
    "NK003(ga)014:168": "lha dbang gnas 'dra'i khang khyim 'od 'bar ba //",
    "NK003(ga)014:169": "dus tshigs kun tu bde ldan thob par 'gyur //",
    "NK003(ga)014:170": "mtho ris lam bzang 'bras bu'i gnas rnams su //",
    "NK003(ga)014:171": "bskal par dga' byed rtag tu dga' bzhin du //",
    "NK003(ga)014:172": "rtsen par byed cing mya ngan med pa dang //",
    "NK003(ga)014:173": "tha mar zhi ba'i go 'phang thob par 'gyur //",
    "NK003(ga)014:174": "gang dag 'ja' khugs 'dra ba'i rta babs mdzes //",
    "NK003(ga)014:175": "thub pa'i chab sgor sgreng byed de dag ni //",
    "NK003(ga)014:176": "srid pa gzhan du khang khyim sgo dang bcas //",
    "NK003(ga)014:177": "rnam par brgyan pa rnams ni thob par 'gyur //",
    "NK003(ga)014:178": "mi rnams gang dag ston pa'i sku gdung khang //",
    "NK003(ga)014:179": "bsrung phyir dad pas 'obs dang sgo 'dzugs pa //",
    "NK003(ga)014:180": "de dag tshe rabs gzhan du dgra rnams kyis //",
    "NK003(ga)014:181": "dpal yon rnams dang dbral bar yod mi nus //",
    "NK003(ga)014:182": "mi rnams su dag mchod rten rnying pa rnams //",
    "NK003(ga)014:183": "gzhan gyi ngor byed ma yin rang gi blos //",
    "NK003(ga)014:184": "ral tshems byed pa'i skye bo de dag ni //",
    "NK003(ga)014:185": "lus bzang yon tan dam pas brgyan par 'gyur //",
    "NK003(ga)014:186": "rgyal ba'i mchod rten me tog rnying bsal bas //",
    "NK003(ga)014:187": "'dod chags chags med zhe sdang sdang mi 'gyur //",
    "NK003(ga)014:188": "gti mug rmongs med lta ngan chags mi 'gyur //",
    "NK003(ga)014:189": "mi rnams rab tu dga' zhing skyid par 'gyur //",
    "NK003(ga)014:190": "su dag glang chen dril spyangs spa par brgyan //",
    "NK003(ga)014:191": "dul ba'i rta dang sbyar ba'i shing rta dag /",
    "NK003(ga)014:192": "ston pa dang ni 'phags pa'i tshogs la 'bul //",
    "NK003(ga)014:193": "de dag bla med theg chen thob par 'gyur //",
    "NK003(ga)014:194": "skye bo su dag 'jig rten mgon po la //",
    "NK003(ga)014:195": "rin chen 'bar ba yid dang 'thad pa rnams //",
    "NK003(ga)014:196": "'bul ba de dag rin chen bdun po dang //",
    "NK003(ga)014:197": "byang chub yan lag rin chen dri med 'thob //",
    "NK003(ga)014:198": "rgyal ba'i mchod rten la ni gos phul bas //",
    "NK003(ga)014:199": "bsod nams byams pa'i ngo tsha'i gos gyon te //",
    "NK003(ga)014:200": "dga' zhing yon tan kun ldan ser sna med //",
    "NK003(ga)014:201": "mdog kyang 'jam zhing kha dog gser 'drar 'gyur //",
    "NK003(ga)014:202": "dpe med mchod rten mar me phul ba yis //",
    "NK003(ga)014:203": "ut+pala sngon po kha bye 'dab 'dra'i mig /",
    "NK003(ga)014:204": "gsal zhing sdug la mig gi dkyus ring mdzes //",
    "NK003(ga)014:205": "dri ma med pa'i lha yi mig dang ldan //",
    "NK003(ga)014:206": "su dag mchod rten mar me dngar ba 'bul //",
    "NK003(ga)014:207": "de dag mig tu sdug cing mdzod rab rgyas //",
    "NK003(ga)014:208": "mig gi dkyus ring mthon ka'i mdog dang ldan //",
    "NK003(ga)014:209": "skyes pa bud med dag gis blta bar 'os //",
    "NK003(ga)014:210": "mtshan mo thub chen spyan sngar thal sbyar 'khod //",
    "NK003(ga)014:211": "'byor dang ldan pas mar me'i sdong bu 'bul //",
    "NK003(ga)014:212": "de dag srid pa gzhan du 'bras bur ldan //",
    "NK003(ga)014:213": "rin chen rags pa'i 'od ldan lus kyang 'thob //",
    "NK003(ga)014:214": "rgyal la phul ba'i mar me 'chi ba na //",
    "NK003(ga)014:215": "dga' ba'i sems kyis 'dir ni dga' bzhin du //",
    "NK003(ga)014:216": "snying po skul bar byed pa de dag ni //",
    "NK003(ga)014:217": "spyan lnga dag kyang nges par 'thob par 'gyur //",
    "NK003(ga)014:218": "mi rnams gang dag dge ba'i sems ldan pas //",
    "NK003(ga)014:219": "rgyal ba'i mchod rten gzhan gyis byas pa la //",
    "NK003(ga)014:220": "rjes su yi rangs don de ma byas kyang //",
    "NK003(ga)014:221": "mdor na de dag gis kyang byas par 'gyur //",
    "NK003(ga)014:222": "tshul khrims ldan pa phyogs nas lhags pa la //",
    "NK003(ga)014:223": "su dag dga' bzhin mal stan sbyin byed pa'i //",
    "NK003(ga)014:224": "mi rnams 'gro ba dag tu 'khor ba na //",
    "NK003(ga)014:225": "gser gyi khri dang stan gyis mchog rnams 'thob //",
    "NK003(ga)014:226": "su dag rab tu byung dang 'tshams pa yi //",
    "NK003(ga)014:227": "kha zas bzang po dge 'dun sbyin byed pa //",
    "NK003(ga)014:228": "de dag 'khor ba'i dgon par gnas pa na //",
    "NK003(ga)014:229": "kha zas kha dog ro la sogs ldan 'thob //",
    "NK003(ga)014:230": "su dag rab tu byung dang 'tshams pa yi //",
    "NK003(ga)014:231": "btung ba rgya chen dge 'dun sbyin byed pa //",
    "NK003(ga)014:232": "de dag 'khor ba'i dgon par gnas pa na //",
    "NK003(ga)014:233": "btung ba kha dog ro la sogs pa 'thob //",
    "NK003(ga)014:234": "su dag 'jig rten bla mas gsungs pa yi //",
    "NK003(ga)014:235": "dam chos tshul bzang thos nas nyams su len //",
    "NK003(ga)014:236": "de dag nyon mongs chu rlabs rab 'jigs pa'i //",
    "NK003(ga)014:237": "srid pa'i rgya mtsho myur du brgal bar 'gyur //",
    "NK003(ga)014:238": "rgyal po dge ba'i las 'di thams cad ni //",
    "NK003(ga)014:239": "'khor ba'i bde ba sna tshogs smin gyur nas //",
    "NK003(ga)014:240": "sangs rgyas kyi ni byang chub dam pa yi //",
    "NK003(ga)014:241": "'bras bu bde blag kho nar thob par 'gyur //",
    "NK003(ga)014:242": "de nas rgyal po dga' mdangs ldan pa yis //",
    "NK003(ga)014:243": "drang srong dge 'dun bskor ba byas nas kyang //",
    "NK003(ga)014:244": "thub dbang zhabs la mgo bos phyag 'tshal te //",
    "NK003(ga)014:245": "rgyal po rgyal byed tshal nas byung bar gyur //"
}
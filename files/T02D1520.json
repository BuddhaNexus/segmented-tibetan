{
    "T02D1520:38a-0": "@38a # // rgya gar skad du /",
    "T02D1520:38a-1": "shr'i tsakra samba ra sto ttra n'a ma /",
    "T02D1520:38a-2": "bod skad du /",
    "T02D1520:38a-3": "dpal 'khor lo sdom pa'i bstod pa zhes bya ba /",
    "T02D1520:38a-4": "bcom ldan 'das he ru ka la phyag 'tshal lo //",
    "T02D1520:38b-0": "h'um chos nyid dbyings las @38b bzhengs pa'i sku mchog ni //",
    "T02D1520:38b-1": "nyon mongs rnam dag ye shes sku brnyes shing //",
    "T02D1520:38b-2": "dus mtha'i me dpung lta bu'i klong dkyil nas //",
    "T02D1520:38b-3": "ri rab chu skyes nyi ma'i gdan steng na //",
    "T02D1520:38b-4": "zhal gcig phyag gnyis dpa' bo chen po'i sku //",
    "T02D1520:38b-5": "zhabs gnyis brkyang bskum 'jigs byed dus mtshan mnan sku mdog mthing ga mkha' ltar dag pa'i 'od //",
    "T02D1520:38b-6": "gcer bu glang chen stag gi sham thabs can //",
    "T02D1520:38b-7": "zhal gdangs tshems gtsigs h'um gi 'brug sgra sgrogs //",
    "T02D1520:38b-8": "dpral ba'i khro gnyer spyan gsum glog ltar 'khyug / ral pa'i thor tshugs zla phyed rdo rje dang //",
    "T02D1520:38b-9": "thod pa nor bu mi bskyod rtags kyis mdzes //",
    "T02D1520:38b-10": "sgeg pa dpa' ba 'jigs su rung ba dang //",
    "T02D1520:38b-11": "rgod dang gshe dang rngam pa'i ngad tshul can //",
    "T02D1520:38b-12": "snying rje zhi dang rmad du byung ba'i nyams //",
    "T02D1520:38b-13": "gar gyi rnam 'phrul nam mkha' khyab par ston //",
    "T02D1520:38b-14": "'khor lo rna cha mgul rgyan gdub skor dang //",
    "T02D1520:38b-15": "ske rags thal chen tshangs pa'i skud pa can //",
    "T02D1520:38b-16": "mi mgo'i do shal rdo rje dril bu 'khyud //",
    "T02D1520:38b-17": "dpal ldan he ru ka la phyag 'tshal lo //",
    "T02D1520:38b-18": "gnyis med tshul gyis bcom ldan 'das ma yang //",
    "T02D1520:38b-19": "sku mdog dmar mo gcer bu skra grol zhing //",
    "T02D1520:38b-20": "phyag rgya lnga dang rdo rje thod pa 'khyud //",
    "T02D1520:38b-21": "phung po khams dang skye mched rang bzhin la //",
    "T02D1520:38b-22": "ma lus rgyal ba'i rigs rnams yongs su rdzogs //",
    "T02D1520:38b-23": "srid pa rnam dag sku yi yan lag la //",
    "T02D1520:38b-24": "nyi shu rtsa bzhi yul gyis rnam par brgyan //",
    "T02D1520:38b-25": "khyod ni khams kyi rang bzhin dpa' bo dang //",
    "T02D1520:38b-26": "rtsa yi rang bzhin dpa' mo nyi shu bzhi //",
    "T02D1520:38b-27": "bye ba'i grangs snyed ma lus 'khor bcas kun //",
    "T02D1520:38b-28": "gnas dang nye gnas zhing dang nye zhing sogs //",
    "T02D1520:38b-29": "sa bcu'i gnas su gnyis med dgyes par rol //",
    "T02D1520:38b-30": "bde chen longs spyod rdzogs la rnam rol zhing //",
    "T02D1520:38b-31": "rnam dag skye mched las kyang 'khor lo bzhi //",
    "T02D1520:38b-32": "lus kyi rnam dag rang bzhin gzhal yas khang //",
    "T02D1520:38b-33": "rnam shes brgyad las sprul ba'i dur khrod brgyad //",
    "T02D1520:38b-34": "dngos dang dngos min rang bzhin bcom ldan 'das //",
    "T02D1520:38b-35": "kun gyi bdag nyid rnal 'byor dbang phyug gtso //",
    "T02D1520:38b-36": "ma lus gcig tu 'dus pa'i skur gyur pa //",
    "T02D1520:38b-37": "dpal ldan khrag 'thung khyod la phyag 'tshal lo //",
    "T02D1520:38b-38": "khyod kyi 'od zer glog tsam mthong ba las //",
    "T02D1520:39a-0": "ngo mtshar 'dzin pa'i yid @39a * //",
    "T02D1520:39a-1": "kyis bdag bstod na //",
    "T02D1520:39a-2": "mkha' dang mnyam pa'i 'gro ba ma lus kun //",
    "T02D1520:39a-3": "mgon po khyod kyis thugs rjes gzung du gsol //",
    "T02D1520:39a-4": "dam tshig brtul zhugs spyod pa'i rnal 'byor la //",
    "T02D1520:39a-5": "brtse ba'i thugs kyis bu bzhin dgongs nas kyang //",
    "T02D1520:39a-6": "bar chad bdud dpung zhi bar mdzad du gsol //",
    "T02D1520:39a-7": "dur khrod la sogs gnas su srog dor nas //",
    "T02D1520:39a-8": "khyod kyi rnal 'byor rtag tu brtson pa la //",
    "T02D1520:39a-9": "ye shes yar ngo'i zla ltar 'phel ba dang //",
    "T02D1520:39a-10": "dngos grub tshul bzhin 'grub par mdzad du gsol //",
    "T02D1520:39a-11": "sangs rgyas phrin las byed pa'i rnal 'byor la //",
    "T02D1520:39a-12": "mkhyen pa nyi 'od lta bur rab rgyas te //",
    "T02D1520:39a-13": "yon tan gzi brjid chen po bskyed du gsol /",
    "T02D1520:39a-14": "mtha' khob kla klo'i gnas su 'khyams pa dang //",
    "T02D1520:39a-15": "log rtog bdung kyis bcings pa'i sems can rnams //",
    "T02D1520:39a-16": "khyod kyi rnams sprul mthong thos dran bas kyang //",
    "T02D1520:39a-17": "mgon po khyod kyis gdul byar gzung du gsol //"
}
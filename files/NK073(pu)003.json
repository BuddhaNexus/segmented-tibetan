{
    "NK073(pu)003:1": "// man ngag lta ba'i phreng ba zhes bya ba bzhugs so //",
    "NK073(pu)003:3": " lta ba dang theg pa la sogs pa'i khyad par bsdus pa'i bskyud byang /",
    "NK073(pu)003:4": "bcom ldan 'das 'jam dpal zhon nu dang /",
    "NK073(pu)003:5": "rdo rje chos la phyag 'tshal lo //",
    "NK073(pu)003:6": "'jig rten gyi khams na sems can phyir ci log",
    "NK073(pu)003:7": "gi lta ba grangs med pa mdo rnam pa bzhir",
    "NK073(pu)003:8": "'dus te / phyal ba dang /",
    "NK073(pu)003:9": "rgyang 'phen dang /",
    "NK073(pu)003:10": "mur thug dang /",
    "NK073(pu)003:11": "mu stegs pa'o //",
    "NK073(pu)003:12": "de la phyal ba ni chos thams cad rgyu dang 'bras bu yod med du ma rtogs te /",
    "NK073(pu)003:13": "kun tu rmongs pa'o //",
    "NK073(pu)003:14": "rgyang 'phen ni tshe snga phyi yod med du ma rtogs shing /",
    "NK073(pu)003:15": "tshe gcig la btsan phyug dang mthu stobs sgrub pa ste /",
    "NK073(pu)003:16": "'jig rten gyi gsang tshig la brten pa'o //",
    "NK073(pu)003:17": "mur thug pa ni chos thams cad rgyu dang 'bras bu med pa te /",
    "NK073(pu)003:18": "tshe gcig la skyes pa'i chos thams cad glo bur du skyes la mtha' chad par lta ba'o //",
    "NK073(pu)003:19": "mu stegs pa ni chos thams cad la kun tu",
    "NK073(pu)003:20": "brtags pas bdag rtag pa zhig yod par lta ba",
    "NK073(pu)003:21": "ste / de la yang rgyu med la 'bras bu yod par lta ba dang /",
    "NK073(pu)003:22": "rgyu 'bras log par lta ba dang /",
    "NK073(pu)003:23": "rgyu yod pa la 'bras bu med par lta ba dang /",
    "NK073(pu)003:24": "'di dag ni ma rig pa'i lta ba'o //",
    "NK073(pu)003:25": "'jig rten las 'das pa'i lam la yang rnam pa gnyis te /",
    "NK073(pu)003:26": "mtshan nyid kyi theg pa dang /",
    "NK073(pu)003:27": "rdo rje'i theg pa'o //",
    "NK073(pu)003:28": "mtshan nyid kyi theg pa la yang rnam pa gsum ste /",
    "NK073(pu)003:29": "nyan thos kyi theg pa dang /",
    "NK073(pu)003:30": "rang sangs rgyas kyi theg pa dang /",
    "NK073(pu)003:31": "byang chub sems dpa'i theg pa'o //",
    "NK073(pu)003:32": "de la nyan thos kyi theg pa la zhugs pa rnams kyi lta ba ni /",
    "NK073(pu)003:33": "chos thams cad la mu stegs pa la sogs pas sgro dang skur bas kun tu brtags pas /",
    "NK073(pu)003:34": "ye med pa chad pa'i lta ba dang /",
    "NK073(pu)003:35": "rtag pa la sogs pa'i yod par lta ba ni /",
    "NK073(pu)003:36": "thag pa la sbrul du mthong ba bzhin du med de /",
    "NK073(pu)003:37": "phung po khams dang skye mched la sogs pa'i 'byung ba chen po bzhi'i rdul phra rab dang /",
    "NK073(pu)003:38": "rnam par shes pa ni don dam par yod par lta zhing /",
    "NK073(pu)003:39": "'phags pa'i bden pa bzhi bsgoms pas rims gyis 'bras bu rnam pa bzhi 'grub pa yin no //",
    "NK073(pu)003:40": "rang sangs rgyas kyi theg pa la zhugs pa rnams kyi lta ba ni /",
    "NK073(pu)003:41": "chos thams cad la mu stegs la sogs pas sgro",
    "NK073(pu)003:42": "dang skur bas kun tu brtags pa'i bdag rtag pa",
    "NK073(pu)003:43": "la sogs pa med par lta ba nyan thos dang",
    "NK073(pu)003:44": "mthun / de las khyad par du gzugs kyi phung",
    "NK073(pu)003:45": "po'i chos khams kyi phyogs gcig la bdag med par",
    "NK073(pu)003:46": "mthun / rtogs shing / rang byang chub kyi 'bras bu thob pa'i dus na'ang /",
    "NK073(pu)003:47": "nyan thos ltar dge ba'i bshes gnyen la mi ltos",
    "NK073(pu)003:48": "par sngon goms pa'i shugs kyis rten cing 'brel bar",
    "NK073(pu)003:49": "'byung ba yan lag bcu gnyis kyii sgo nas chos",
    "NK073(pu)003:50": "nyid zab mo'i don rtogs nas /",
    "NK073(pu)003:51": "rang byang chub kyi 'bras bu thob pa yin no //",
    "NK073(pu)003:52": "byang chub sems dpa'i theg pa la zhugs pa rnams kyi lta ba ni /",
    "NK073(pu)003:53": "kun nas nyon mongs pa dang rnam par byang ba'i",
    "NK073(pu)003:54": "chos thams cad don dam par ni rang bzhin med",
    "NK073(pu)003:55": "pa yin la / kun rdzob tu ni sgyu ma",
    "NK073(pu)003:56": "tsam du so sa'i mtshan nyid ma 'dres par yod",
    "NK073(pu)003:57": "pa yin la / de / pha rol tu phyin",
    "NK073(pu)003:58": "pa bcu spyad pa'i 'bras bu sa bcu rim gyis",
    "NK073(pu)003:59": "bgrod pa'i mthar bla na med pa'i byang chub tu",
    "NK073(pu)003:60": "'grub par 'dod pa yin no //",
    "NK073(pu)003:61": "rdo rje theg pa la yang rnam pa gsum ste /",
    "NK073(pu)003:62": "bya ba'i rgyud kyi theg pa dang /",
    "NK073(pu)003:63": "gnyis ka rgyud kyi theg pa dang /",
    "NK073(pu)003:64": "rnal 'byor gyi theg pa'o //",
    "NK073(pu)003:65": "de la bya ba'i rgyud kyi theg pa la zhugs pa rnams kyi lta ba ni /",
    "NK073(pu)003:66": "don dam par skye 'gags med pa las /",
    "NK073(pu)003:67": "kun rdzob tu lha'i gzugs kyi skur sgom zhing sku'i gzugs brnyan dang /",
    "NK073(pu)003:68": "thugs mtshan dang /",
    "NK073(pu)003:69": "bzlas brjod dang /",
    "NK073(pu)003:70": "gtsang sbra dang /",
    "NK073(pu)003:71": "dus tshig dang /",
    "NK073(pu)003:72": "gza' dang /",
    "NK073(pu)003:73": "rgyu skar la sogs pa gtso bor yo byad dang rgyu rkyen tshogs pa'i mthu las 'grub pa'o //",
    "NK073(pu)003:74": "gnyis ka rgyud kyi theg pa la zhugs pa rnams kyi lta ba ni /",
    "NK073(pu)003:75": "don dam par skye 'gags med pa las /",
    "NK073(pu)003:76": "kun rdzob tu lha'i gzugs kyi sku bsgom zhing /",
    "NK073(pu)003:77": "de nyid rnam pa bzhi dang ldan par sgom pa'i ting nge 'dzin dang /",
    "NK073(pu)003:78": "yo byad dang rgyu rkyen la sogs pa gnyis ka la brten pa las 'grub pa'o //",
    "NK073(pu)003:79": "rnal 'byor rgyud kyi theg pa la zhugs pa rnams kyi lta ba ni rnam pa gnyis te /",
    "NK073(pu)003:80": "rnal 'byor phyi pa thub pa'i rgyud kyi theg pa dang /",
    "NK073(pu)003:81": "rnal 'byor nang pa thabs kyi rgyud kyi theg pa'o //",
    "NK073(pu)003:82": "de la rnal 'byor phyi pa thub pa'i rgyud kyi",
    "NK073(pu)003:83": "theg pa la zhugs pa rnams kyi lta ba ni",
    "NK073(pu)003:84": "/ phyi yo byad la gtso bor mi 'dzin par",
    "NK073(pu)003:85": "don dam pa skye 'gags med pa'i lha dang lha",
    "NK073(pu)003:86": "/ mo dang / de dang 'dra ba'i rgyud yongs",
    "NK073(pu)003:87": "su dag pa'i ting nge 'dzin gyis 'phags pa'i gzugs",
    "NK073(pu)003:88": "kyi sku phyag rgya bzhi ldan par bsgoms pa'i rnal",
    "NK073(pu)003:89": "'byor gtso bor byas pa las grub pa'o //",
    "NK073(pu)003:90": "rnal 'byor nang pa thabs kyi rgyud kyi theg pa",
    "NK073(pu)003:91": "la zhugs pa rnams kyi lta ba ni rnam pa",
    "NK073(pu)003:92": "gsum ste / bskyed pa'i tshul dang /",
    "NK073(pu)003:93": "rdzogs pa'i tshul dang /",
    "NK073(pu)003:94": "rdzogs pa chen po'i tshul lo //",
    "NK073(pu)003:95": "de la bskyed pa'i tshul ni /",
    "NK073(pu)003:96": "ting nge 'dzin rnam pa gsum rim gyis bskyed de",
    "NK073(pu)003:97": "dkyil 'khor rim gyis bkod cing bsgom pas 'grub pa'o",
    "NK073(pu)003:98": "// rdzogs pa'i tshul ni /",
    "NK073(pu)003:99": "don dam par skye 'gags med pa'i lha dang lha mo dang /",
    "NK073(pu)003:100": "rnam par mi rtog pa'i don dbu ma chos kyi dbyings las kyang ma g.yos la /",
    "NK073(pu)003:101": "kun rdzob tu 'phags pa'i gzugs kyi sku yang gsal",
    "NK073(pu)003:102": "bar bsgoms shing mnyam la ma 'dres par bsgom pas",
    "NK073(pu)003:103": "grub bo // rdzogs pa chen po'i tshul ni /",
    "NK073(pu)003:104": "'jig rten dang 'jig rten las 'das pa'i chos thams",
    "NK073(pu)003:105": "cad dbyer med par sku gsung thugs kyi dkyil 'khor",
    "NK073(pu)003:106": "gyi rang bzhin ye nas yin par rtogs nas bsgom",
    "NK073(pu)003:107": "pa ste / de yang rgyud las /",
    "NK073(pu)003:108": "rdo rje phung po'i yan lag ni //",
    "NK073(pu)003:109": "rdzogs pa'i sangs rgyas lnga ru grags //",
    "NK073(pu)003:110": "skye mched khams rnams mang po kun //",
    "NK073(pu)003:111": "byang chub sems dpa'i dkyil 'khor nyid //",
    "NK073(pu)003:112": "sa chu spyan dang m+aa ma k+ai //",
    "NK073(pu)003:113": "me rlung gos dkar sgrol ma ste //",
    "NK073(pu)003:114": "nam mkha' dbyings kyi dbang phyug ma //",
    "NK073(pu)003:115": "srid gsum ye nas rnam par dag /",
    "NK073(pu)003:116": "ces 'byung ste /",
    "NK073(pu)003:117": "'khor ba dang mya ngan las 'das pa'i chos thams cad ye nas ma skyes la /",
    "NK073(pu)003:118": "bya ba byed nus pa'i sgyu ma bde bar gshegs",
    "NK073(pu)003:119": "pa yab yum bcu la sogs pa'i rang bzhin ye",
    "NK073(pu)003:120": "nas yin pa'i phyir /",
    "NK073(pu)003:121": "chos thams cad rang bzhin gyis mya ngan las 'das pa ste /",
    "NK073(pu)003:122": "chen po lnga ni yum lnga'i rang bzhin /",
    "NK073(pu)003:123": "phung po lnga ni rigs lnga'i sangs rgyas /",
    "NK073(pu)003:124": "rnam par shes pa bzhi ni byang chub sems dpa' bzhin rang bzhin /",
    "NK073(pu)003:125": "yul bzhi ni mdzes pa'i lha mo bzhi'i rang bzhin /",
    "NK073(pu)003:126": "dbang po bzhi ni byang chub sems dpa'i rang bzhin /",
    "NK073(pu)003:127": "dus bzhi ni mchod pa'i lha mo bzhi'i rang bzhin /",
    "NK073(pu)003:128": "lus kyi dbang po dang /",
    "NK073(pu)003:129": "rnam par shes pa dang /",
    "NK073(pu)003:130": "yul dang de las byung ba'i byang chub kyi sems ni khro bo bzhi'i rang bzhin /",
    "NK073(pu)003:131": "rtag chad mu bzhi ni khro mo bzhi'i rang bzhin /",
    "NK073(pu)003:132": "yid kyi rnam par shes pa ni byang chub kyi sems rdo rje kun tu bzang po'i rang bzhin /",
    "NK073(pu)003:133": "yul chos 'dus byas dang 'dus ma byas ni chos",
    "NK073(pu)003:134": "bya ba mo kun tu bzang mo'i rang bzhin te",
    "NK073(pu)003:135": "/ de dag kyang ye nas mngon par rdzogs par sangs rgyas pa'i rang bzhin yin gyi /",
    "NK073(pu)003:136": "de lam gyis sgrub pa ma yin no //",
    "NK073(pu)003:137": "de ltar phyogs bcu dus gsum dang /",
    "NK073(pu)003:138": "khams gsum la sogs pa 'dus byas dang 'dus ma",
    "NK073(pu)003:139": "byas pa'i chos thams cad rang gi sems las gud",
    "NK073(pu)003:140": "na med de / ji skad du /",
    "NK073(pu)003:141": "rang sems so sor rtog pa ni //",
    "NK073(pu)003:142": "sangs rgyas byang chub de nyid do //",
    "NK073(pu)003:143": "'jig rten gsum po de nyid do //",
    "NK073(pu)003:144": "'byung ba che rnams de nyid do //",
    "NK073(pu)003:145": "zhes 'byung ngo //",
    "NK073(pu)003:146": "ji skad du /",
    "NK073(pu)003:147": "chos rnams thams cad ni sems la gnas so //",
    "NK073(pu)003:148": "sems ni nam mkha' la gnas so //",
    "NK073(pu)003:149": "nam mkha' ni ci la yang mi gnas so //",
    "NK073(pu)003:150": "zhes 'byung ba dang /",
    "NK073(pu)003:151": "chos thams cad ni ngo bo nyid kyis stong pa'o //",
    "NK073(pu)003:152": "chos thams cad ni gdod ma nas rnam par dag pa'o //",
    "NK073(pu)003:153": "chos thams cad ni yongs kyi 'od gsal ba'o //",
    "NK073(pu)003:154": "chos thams cad ni rang bzhin gyis mya ngan las 'das pa'o //",
    "NK073(pu)003:155": "chos thams cad ni mngon par rdzogs par sangs rgyas pa'o //",
    "NK073(pu)003:156": "zhes gsungs so //",
    "NK073(pu)003:157": "'di ni rdzogs pa chen po'o //",
    "NK073(pu)003:158": "rdzogs pa de la rdzogs pa chen po'i tshul ni /",
    "NK073(pu)003:159": "bsod nams dang ye shes kyi tshogs rdzogs pa /",
    "NK073(pu)003:160": "'bras bu'i chos lhun gyis grub pa'am /",
    "NK073(pu)003:161": "tshul 'di ni don la 'jug pa'o //",
    "NK073(pu)003:162": "chen po'i tshul de ni /",
    "NK073(pu)003:163": "rtogs pa rnams bzhi'i lam gyis yid ches te /",
    "NK073(pu)003:164": "rtogs pa rnam pa bzhi ni /",
    "NK073(pu)003:165": "rgyu gcig par rtogs pa dang /",
    "NK073(pu)003:166": "yig 'bru'i tshul gyis rtogs pa dang /",
    "NK073(pu)003:167": "byin gyis brlabs kyis rtogs pa dang /",
    "NK073(pu)003:168": "mngon sum par rtogs pa'o //",
    "NK073(pu)003:169": "de la rgyu gcig par rtogs pa ni /",
    "NK073(pu)003:170": "chos thams cad don dam par ma skyes pas so so ma yin pa dang /",
    "NK073(pu)003:171": "kun rdzob tu sgyu ma'i mtshan nyid du so so ma yin pa dang /",
    "NK073(pu)003:172": "ma skyes pa nyid chu zla ltar sgyu ma sna",
    "NK073(pu)003:173": "tshogs su snang zhing bya ba byed nus pa dang",
    "NK073(pu)003:174": "/ sgyu ma nyid ngo bo med de ma skyes",
    "NK073(pu)003:175": "pas kun rdzob dang don dam par dbyer med pas",
    "NK073(pu)003:176": "rgyu gcig par rtogs pa'o //",
    "NK073(pu)003:177": "yig 'bru'i tshul gyis rtogs pa ni /",
    "NK073(pu)003:178": "chos thams cad ma skyes pa ni a ste gsung gi rang bzhin /",
    "NK073(pu)003:179": "ma skyes pa nyid sgyu mar snang zhing bya ba byed nus pa ni o ste sku'i rang bzhin /",
    "NK073(pu)003:180": "de ltar rtogs pa'i rig pa sgyu ma'i ye shes",
    "NK073(pu)003:181": "mtha' dbus med pa ni ste thugs kyi rang bzhin",
    "NK073(pu)003:182": "du rtogs pa'o // byin gyis brlabs kyis rtogs pa",
    "NK073(pu)003:183": "ni dper na ras dkar po la dmar por byin",
    "NK073(pu)003:184": "gyis rlob pa'i mthu btsod la yod pa bzhin du",
    "NK073(pu)003:185": "du rtogs pa'o // / chos thams cad sangs rgyas par byin gyis rlob pa'i mthu yang /",
    "NK073(pu)003:186": "rgyu gcig pa dang yig 'bru'i tshul gyis mthu byin gyis brlabs par rtogs pa'o //",
    "NK073(pu)003:187": "mngon su ma par rtogs pa ni /",
    "NK073(pu)003:188": "chos thams cad ye nas sangs rgyas par gnas pa",
    "NK073(pu)003:189": "de yang lung dang man ngag dang 'gal ba yang",
    "NK073(pu)003:190": "ma yin la / lung dang man ngag gi tshig tsam la brten pa yang ma yin par /",
    "NK073(pu)003:191": "rang gi rig pas blo'i gting du yid ches pas mngon sum du rtogs pa'o //",
    "NK073(pu)003:192": "lam gyi yid ches pa ni /",
    "NK073(pu)003:193": "rtogs pa rnam pa bzhi'i don rig pa nyid rnal 'byor pa'i lam ste /",
    "NK073(pu)003:194": "de yang rgyu bsgrub pa'i 'bras bu 'byung ba'i dus la ltos pa lta bu ma yin gyi /",
    "NK073(pu)003:195": "rang gis mngon sum du rtogs shing yid ches pa'o //",
    "NK073(pu)003:196": "de la mtshan nyid gsum gyis don mthar phyin par 'gyur te /",
    "NK073(pu)003:197": "rtogs pa rnam pa bzhi'i tshul rig pa ni shes pa'i mtshan nyid do //",
    "NK073(pu)003:198": "yang nas yang du goms par byed pa ni 'jug pa'i mtshan nyid do //",
    "NK073(pu)003:199": "goms pa'i mthus mngon du gyur pa ni 'bras bu'i mtshan nyid do //",
    "NK073(pu)003:200": "mtshan nyid gsum gyis 'brel ba dang /",
    "NK073(pu)003:201": "dgos pa dang /",
    "NK073(pu)003:202": "dgos pa'i yang dgos pa ston te /",
    "NK073(pu)003:203": "de la 'brel ba ni /",
    "NK073(pu)003:204": "kun nas nyon mongs pa dang /",
    "NK073(pu)003:205": "rnam par byang ba'i chos su btags pa thams cad /",
    "NK073(pu)003:206": "ye nas sku gsung thugs kyi bdag nyid /",
    "NK073(pu)003:207": "rang bzhin gyis sangs rgyas pa'i dbyings dang /",
    "NK073(pu)003:208": "byin rlabs pa'i don rtogs pa ni /",
    "NK073(pu)003:209": "rgyu shes pa'i mtshan nyid de /",
    "NK073(pu)003:210": "de ni bla na med pa'i sangs rgyas su grub pa'i rgyu yin pa'i don du 'brel ba'o //",
    "NK073(pu)003:211": "dgos pa ni kun nas nyon mongs pa dang /",
    "NK073(pu)003:212": "rnams par byang ba'i chos dang /",
    "NK073(pu)003:213": "sman lnga dang /",
    "NK073(pu)003:214": "bdud rtsi lnga la sogs par btags pa thams cad",
    "NK073(pu)003:215": "ye nas sangs rgyas pa'i mnyam pa chen po la",
    "NK073(pu)003:216": "blang dor med par spyod pa ni 'jug pa'i mtshan",
    "NK073(pu)003:217": "nyid do // de nyid bla na med pa'i sangs",
    "NK073(pu)003:218": "rgyas su grub pa'i rgyu yin pa'i phyir dgos pa'o",
    "NK073(pu)003:219": "nyid do // // dgos pa'i yang dgos pa ni /",
    "NK073(pu)003:220": "kun nas nyon mongs pa dang /",
    "NK073(pu)003:221": "rnam par byang ba'i chos dang /",
    "NK073(pu)003:222": "sman lnga dang /",
    "NK073(pu)003:223": "bdud rtsi lnga sogs khyad par du btags pa thams",
    "NK073(pu)003:224": "cad ye nas sangs rgyas pa'i mnyam pa chen po'i",
    "NK073(pu)003:225": "ngang du blang dor med par lhun gyis grub pa'i",
    "NK073(pu)003:226": "phyir / srid pa'i 'khor ba nyid ye nas bla",
    "NK073(pu)003:227": "na med pa'i sangs rgyas pa'i rang bzhin mya ngan",
    "NK073(pu)003:228": "las 'das pa'i mtshan nyid du lhun gyis grub pa",
    "NK073(pu)003:229": "yin pas 'bras bu'i mtshan nyid de sku gsung thugs",
    "NK073(pu)003:230": "mi zad pa rgyan gyi 'khor lo mngon sum du",
    "NK073(pu)003:231": "gyur pa ni dgos pa'i yang dgos pa'o //",
    "NK073(pu)003:232": "de la bsnyen pa dang /",
    "NK073(pu)003:233": "nye ba'i bsnyen pa dang /",
    "NK073(pu)003:234": "sgrub pa chen po'i don lhun gyis grub par gyur pa'i rnal 'byor la brtson par bya'o //",
    "NK073(pu)003:235": "de la bsnyen pa ni byang chub sems shes pa ste /",
    "NK073(pu)003:236": "de yang chos thams cad ye nas sangs rgyas pa'i",
    "NK073(pu)003:237": "rang bzhin du lam gyis bsgrub cing gnyen pos bcos",
    "NK073(pu)003:238": "su med par rtogs pa'o //",
    "NK073(pu)003:239": "nye ba'i bsnyen pa ni brgyan bdag nyid lhar shes pa ste /",
    "NK073(pu)003:240": "de yang chos thams cad ye nas sangs rgyas pa'i rang bzhin pas /",
    "NK073(pu)003:241": "bdag nyid kyang ye nas lha'i rang bzhin yin gyi",
    "NK073(pu)003:242": "da lta sgrub pa ni ma yin par rtogs pa'o",
    "NK073(pu)003:243": "// sgrub pa ni yum bskyed pa ste /",
    "NK073(pu)003:244": "de yang yum chen mo nam mkha'i dbyings las /",
    "NK073(pu)003:245": "nam mkha' nyid yum chen mo sa chu me rlung bzhir snang zhing /",
    "NK073(pu)003:246": "bya ba byed pa'i yum ye nas yin par rtogs pa'o //",
    "NK073(pu)003:247": "sgrub pa chen po ni /",
    "NK073(pu)003:248": "thabs dang shes rab 'brel ba ste /",
    "NK073(pu)003:249": "de yang yum chen mo lnga'i shes rab dang yum gyi mkha' stong pa nyid las /",
    "NK073(pu)003:250": "phung po lnga sangs rgyas thams cad kyi yab smon",
    "NK073(pu)003:251": "pa med par ye nas zung du gyur pas 'brel",
    "NK073(pu)003:252": "ba las / byang chub sems sprul pa lcam dral du gyur pa'i rang bzhin ni /",
    "NK073(pu)003:253": "ye nas sangs rgyas pa'i don la sgyu ma la",
    "NK073(pu)003:254": "sgyu ma rol cing bde mchog sgyu ma'i rgyu la",
    "NK073(pu)003:255": "bde ba'i dus nyid na /",
    "NK073(pu)003:256": "mtshan ma med pa'i don mi dmigs mkha' dang snyoms",
    "NK073(pu)003:257": "pa ni klung du bsgyur nas lhun gyis grub pa",
    "NK073(pu)003:258": "ste / bdud rnam bzhi yang btul nas mthar phyin pa'i don 'grub pa'o //",
    "NK073(pu)003:259": "chos thams cad gdod ma nas rnam par dag pas /",
    "NK073(pu)003:260": "yid bzhin gyi gzhal yas khang rgya yongs su ma",
    "NK073(pu)003:261": "chad pa'i 'khor lo ye nas bla na med pa'i",
    "NK073(pu)003:262": "dkyil 'khor du 'jug pa yang thabs kyii theg pa'i",
    "NK073(pu)003:263": "gzhung thos pa ni mi phye ba'o //",
    "NK073(pu)003:264": "don rtogs pa ni dkyil 'khor mthong ba'o //",
    "NK073(pu)003:265": "rtogs nas goms par byed pa ni dkyil 'khor du zhugs pa'o //",
    "NK073(pu)003:266": "zhugs nas mngon du gyur pa ni dngos grub chen po thob pa'o //",
    "NK073(pu)003:267": "de ltar tshul 'di ni rdzogs pa chen po'i mthar phyir pa'i don to //",
    "NK073(pu)003:268": "yi ge 'khor lo tshogs chen gyi sa la lhun gyis 'jug pa ste /",
    "NK073(pu)003:269": "skyes bu blo rtsal rab kyis ye nas sangs rgyas",
    "NK073(pu)003:270": "pa'i don la ye nas sangs rgyas par rig nas",
    "NK073(pu)003:271": "/ goms pa drag rdul du 'gro ba yin gyi phal gyi bya ba ni ma yin no //",
    "NK073(pu)003:272": "phal gyis thos te ji ltar bsam yang bden zhing zab par yid ches par mi 'gyur ro //",
    "NK073(pu)003:273": "yid ches pa dang phal gyi blo la go dka'",
    "NK073(pu)003:274": "zhing bden pa dang zab par ma shes pas nyams",
    "NK073(pu)003:275": "dang sbyar nas / kun kyang de dang 'dra snyam",
    "NK073(pu)003:276": "nas yogs brdzun zhes skyes bu rab la skur pa",
    "NK073(pu)003:277": "'debs shing sun 'byin pa'i blo skyes bar 'gyur bas",
    "NK073(pu)003:278": "rab tu gsang ba'i phyir yang gsang ba'i theg pa",
    "NK073(pu)003:279": "zhes bka' stsal te /",
    "NK073(pu)003:280": "de bas na chos thams cad ye nas sangs rgyas",
    "NK073(pu)003:281": "pa'i don la rtogs pa'i blo ma skyes bar du",
    "NK073(pu)003:282": "theg pa 'og ma pas 'gro ba'i don byas na",
    "NK073(pu)003:283": "gdul bya chud mi za bar slob dpon yis 'khor",
    "NK073(pu)003:284": "ba'i skyon dang / mya ngan las 'das pa'i yon tan dang /",
    "NK073(pu)003:285": "theg pa mtha' dag la mkhas par bya ba yin gyi /",
    "NK073(pu)003:286": "phyogs 'ga' mi shes pas slob dpon gyis bzung du mi rung bar rgya cher 'byung ngo //",
    "NK073(pu)003:287": "lta ba'i khyad par gyi dka' thub dang brtul zhugs kyang bye brag tu 'gyur te /",
    "NK073(pu)003:288": "dka' thub med pa ni /",
    "NK073(pu)003:289": "'jig rten phyal pa dang mur thug go //",
    "NK073(pu)003:290": "dka' thub yod pa ni rnam pa bzhi ste rgyang 'phen dang /",
    "NK073(pu)003:291": "mu stegs pa ste /",
    "NK073(pu)003:292": "'jig rten gyi dka' thub dang /",
    "NK073(pu)003:293": "nyan thos kyi dka' thub dang /",
    "NK073(pu)003:294": "byang chub sems dpa'i dka' thub dang /",
    "NK073(pu)003:295": "bla na med pa'i dka' thub bo //",
    "NK073(pu)003:296": "de la phyal ba ni rgyu 'bras la rmongs pa'i phyir dka' thub med pa'o //",
    "NK073(pu)003:297": "mur thug pa ni chad par lta ba'i phyir dka' thub med pa'o //",
    "NK073(pu)003:298": "rgyang 'phen pa ni tshe 'di'i khyad par sgrub pa'i",
    "NK073(pu)003:299": "phyir gtsang sbra la sogs pa'i dka' thub can no",
    "NK073(pu)003:300": "// mu stegs ni bdag rtag pa zhig yod pa de dag par bya ba'i phyir /",
    "NK073(pu)003:301": "lus sun 'byin cing me lnga brten pa la sogs pa'i dka' thub dang /",
    "NK073(pu)003:302": "brtul zhugs log par spyod pa'o //",
    "NK073(pu)003:303": "nyan thos kyi dka' thub ni /",
    "NK073(pu)003:304": "'dul ba las /",
    "NK073(pu)003:305": "sdig pa ci yang mi bya ste /",
    "NK073(pu)003:306": "dge ba phun sum tshogs par spyad //",
    "NK073(pu)003:307": "rang gi sems ni yongs su 'dul //",
    "NK073(pu)003:308": "'di ni sangs rgyas bstan pa yin //",
    "NK073(pu)003:309": "zhes 'byung ste /",
    "NK073(pu)003:310": "dge ba dang mi dge ba'i chos thams cad kun",
    "NK073(pu)003:311": "rdzob dang don dam par gnyis ka so sor yod",
    "NK073(pu)003:312": "par lta ba dang /",
    "NK073(pu)003:313": "dge ba ni spyod mi dge ba ni spang ba'i dka' thub dang brtul zhugs spyod pa'o //",
    "NK073(pu)003:314": "byang chub sems dpa'i dka' thub ni /",
    "NK073(pu)003:315": "byang chub sems dpa'i sdom pa las /",
    "NK073(pu)003:316": "rkyen du 'tshams par don mi byed //",
    "NK073(pu)003:317": "rdzu 'phrul bsdigs la sogs mi byed //",
    "NK073(pu)003:318": "snying rjer ldan zhing byams phyir dang //",
    "NK073(pu)003:319": "sems dge ba la nyes pa med //",
    "NK073(pu)003:320": "ces 'byung ste /",
    "NK073(pu)003:321": "snying rje chen pos zin na chos thams cad dge",
    "NK073(pu)003:322": "ba dang mi dge ba gang spyad kyang sdom pa",
    "NK073(pu)003:323": "nyams par mi 'gyur te /",
    "NK073(pu)003:324": "byang chub sems dpa'i sdom pa ni /",
    "NK073(pu)003:325": "mdor na snying rje chen pos gzhi bzung nas spyod do //",
    "NK073(pu)003:326": "bla na med pa'i dka' thub ni /",
    "NK073(pu)003:327": "dam tshig chen po'i mdo las /",
    "NK073(pu)003:328": "sangs rgyas theg par rab nges na //",
    "NK073(pu)003:329": "nyon mongs 'dod lnga kun spyad kyang //",
    "NK073(pu)003:330": "pad+ma la ni 'dam bzhin te //",
    "NK073(pu)003:331": "de la tshul khrims phun sum tshogs //",
    "NK073(pu)003:332": "zhes 'byung ste /",
    "NK073(pu)003:333": "chos thams cad ye nas mnyam pa nyid kyi phyir /",
    "NK073(pu)003:334": "snying rje ni bsten du med la /",
    "NK073(pu)003:335": "zhe sdang ni spang du med de /",
    "NK073(pu)003:336": "de ltar ma rtogs pa la thugs rje mi 'byung bar ma yin te /",
    "NK073(pu)003:337": "ji ltar bltas pas ye nas rnam par rtog pa",
    "NK073(pu)003:338": "dang mi rtog pa bzhin du dka' thub dang brtul",
    "NK073(pu)003:339": "zhugs kyang de ltar rnam par dag pa dang ma",
    "NK073(pu)003:340": "dag pa spyod do //",
    "NK073(pu)003:341": "lta ba'i phreng ba gsang ba 'di //",
    "NK073(pu)003:342": "dmus long rang phyes mig rnyed ltar //",
    "NK073(pu)003:343": "shes rab thabs kyi rtsal 'chang ba'i //",
    "NK073(pu)003:344": "skye mchog yod na 'phrad gyur cig /",
    "NK073(pu)003:345": "lta ba'i phreng ba zhes bya ba'i man ngag rdzogs so ////"
}
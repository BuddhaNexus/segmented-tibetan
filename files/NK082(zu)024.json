{
    "NK082(zu)024:1": "// dngos grub grub pa'i sgrub thabs bzhugs so //",
    "NK082(zu)024:2": "rgya gar skad du /",
    "NK082(zu)024:3": "badz+ra dza la ma la sh+ri gu ya garba sa da na /",
    "NK082(zu)024:4": "bod skad du /",
    "NK082(zu)024:5": "rdo rje sems dpa' sgyu 'phrul d+r+wa ba gsang ba'i snying po'i dngos grub sgrub pa'i thabs /",
    "NK082(zu)024:6": "dpal mi bskyod rdo rje la phyag 'tshal lo //",
    "NK082(zu)024:7": "mi skyod ye shes rdo rje la //",
    "NK082(zu)024:8": "gsum phyir gnyis med 'dud byas te //",
    "NK082(zu)024:9": "grub pa rnam gnyis 'dod pa'i phyir //",
    "NK082(zu)024:10": "sgrub pa'i thabs ni tshul bzhin bshad //",
    "NK082(zu)024:11": "lus 'dir gnyer gyis rnam dbye na //",
    "NK082(zu)024:12": "bsnyen pa dang ni nye bsnyen dang //",
    "NK082(zu)024:13": "sgrub dang bsgrub pa chen po bzhis //",
    "NK082(zu)024:14": "'di yi don kun 'dir bsdus yin //",
    "NK082(zu)024:15": "dang po dag ni gnyis yin te //",
    "NK082(zu)024:16": "slob dpon sgrub la brtson pa dang //",
    "NK082(zu)024:17": "dbang bskur shes dang thugs rje che //",
    "NK082(zu)024:18": "sems can kun la phan brtson bas //",
    "NK082(zu)024:19": "snying rje'i chud ma zos par gzung //",
    "NK082(zu)024:20": "gnyis pa de yi snod bstan pa //",
    "NK082(zu)024:21": "dad brtson brtul zhugs ldan pa la //",
    "NK082(zu)024:22": "phan pa'i dbang sbyin nus dbang dang //",
    "NK082(zu)024:23": "gsang dbang ye shes bde chen po //",
    "NK082(zu)024:24": "man ngag mdzod kun de sbyin phyir //",
    "NK082(zu)024:25": "de yis de la de bzhin sbyin //",
    "NK082(zu)024:26": "gsum dang gnyis kyi snod sbyangs nas //",
    "NK082(zu)024:27": "ngan song thams cad med pa dang //",
    "NK082(zu)024:28": "tshe ring bde ba phun sum tshogs //",
    "NK082(zu)024:29": "mtho ris thar pa'i bdag por 'gyur //",
    "NK082(zu)024:30": "nye bsnyen thag bcad 'di yin te //",
    "NK082(zu)024:31": "mnyam gsum rtogs bzhi dag gsum dang //",
    "NK082(zu)024:32": "bden gsum tshul gyis de brtags la //",
    "NK082(zu)024:33": "dbang po yul dus snang ba kun //",
    "NK082(zu)024:34": "yul rnams yod pa ma yin te //",
    "NK082(zu)024:35": "kun gzhi'i rnam par shes pa nyid //",
    "NK082(zu)024:36": "dngos po sna tshogs par snang ba'i //",
    "NK082(zu)024:37": "snang ba'i dngos por rnams gzhi gnas //",
    "NK082(zu)024:38": "gnyis med ngang du thim par bya //",
    "NK082(zu)024:39": "bsgrub pa rnam bzhir shes bya ste //",
    "NK082(zu)024:40": "rims bzhin bshad bya de shes byos //",
    "NK082(zu)024:41": "dngos rnams nyid na dngos med par //",
    "NK082(zu)024:42": "rtog pa'i smra bsam yul las 'das //",
    "NK082(zu)024:43": "de bzhin nyid dbyings ye shes te //",
    "NK082(zu)024:44": "de phyir dngos po dngos med pa'o //",
    "NK082(zu)024:45": "gzhi rtsa med pa'i sems nyid ni //",
    "NK082(zu)024:46": "pho mo ma yin ma ning min //",
    "NK082(zu)024:47": "mtshan med ma yin rigs rgyud min //",
    "NK082(zu)024:48": "gnas su ma yin gang yang min //",
    "NK082(zu)024:49": "de bzhin nyid dbyings ye shes te //",
    "NK082(zu)024:50": "thabs kyi phyag rgya kun gyi rgyu //",
    "NK082(zu)024:51": "de bzhin nyid kyi dbyings nyid ni //",
    "NK082(zu)024:52": "gcig ces 'di zhes brjod du med //",
    "NK082(zu)024:53": "gnyis med dbyings kyi ngang du med //",
    "NK082(zu)024:54": "gsum du sna tshogs 'byung zhing 'phro //",
    "NK082(zu)024:55": "byin rlabs sna tshogs mtha' yas mchog /dang po ci yang mi dmigs te //",
    "NK082(zu)024:56": "dngos grub shin tu 'grub 'dod na //",
    "NK082(zu)024:57": "shin tu phra zhing zab par bsgom //",
    "NK082(zu)024:58": "dmigs med rnam par mi rtog la //",
    "NK082(zu)024:59": "don gyis mnyam par bzhag ste bsgom //",
    "NK082(zu)024:60": "spyod pa gang yang mi 'gog ste //",
    "NK082(zu)024:61": "spyad bya spyod byed ma dmigs pas //",
    "NK082(zu)024:62": "ngang gis thams cad rang rig pas //",
    "NK082(zu)024:63": "bya yangs rnal 'byor spyod pa'o //",
    "NK082(zu)024:64": "dngos po ngo bo dgos pa dang //",
    "NK082(zu)024:65": "bsgom thabs spyod pa gsum gnyis kyis //",
    "NK082(zu)024:66": "mdor bsdus bzhi yi dang por bshad //",
    "NK082(zu)024:67": "de nyid de las ma g.yos par //",
    "NK082(zu)024:68": "de nyid dang por goms pa dang //",
    "NK082(zu)024:69": "thams cad de las ma g.yos par //",
    "NK082(zu)024:70": "thams cad sgyu ma mig yor tshul //",
    "NK082(zu)024:71": "snang byed de nyid ma grub par //",
    "NK082(zu)024:72": "sgyu ma bde chen nyid du gnas //",
    "NK082(zu)024:73": "las dang gnas gnyis ma grub pas //",
    "NK082(zu)024:74": "bslu bar byed ces rgyal bas gsungs //",
    "NK082(zu)024:75": "snang stong dbyer med ye shes te //",
    "NK082(zu)024:76": "mtshams su sbyor zhes grags pa yin //",
    "NK082(zu)024:77": "snang stong dbyer med sgyu ma'i rgya //",
    "NK082(zu)024:78": "dpe brgyad lta bur snang ba yin //",
    "NK082(zu)024:79": "snang stong stong pa dbyer med pa'i //",
    "NK082(zu)024:80": "sgyu ma lta bu'i ting 'dzin bsgom //",
    "NK082(zu)024:81": "longs spyod sku dang sangs rgyas zhing //",
    "NK082(zu)024:82": "ji ltar 'dod pa 'grub ces gsungs //",
    "NK082(zu)024:83": "sgo gsum gzhan la phan 'dogs pa //",
    "NK082(zu)024:84": "sgyu ma nyid las gzhan ma yin //",
    "NK082(zu)024:85": "'di nyid dngos po las nyid dang //",
    "NK082(zu)024:86": "dgos pa bsgom thabs 'bras bu dang //",
    "NK082(zu)024:87": "spyod lam nyid de drug tu bshad //",
    "NK082(zu)024:88": "ting 'dzin de las ma g.yos par //",
    "NK082(zu)024:89": "yi ge aa'am h+aum sogs bsgom //",
    "NK082(zu)024:90": "gang bsgrub yi ge so so ste //",
    "NK082(zu)024:91": "spyir ni gang bsgom kun tu 'dra //",
    "NK082(zu)024:92": "rdo rje sems dpa' nyid du 'dra //",
    "NK082(zu)024:93": "zhal gsum phyag ni drug pa ste //",
    "NK082(zu)024:94": "de nyid shin tu goms pa dang //",
    "NK082(zu)024:95": "mi yi mig gi bltar yod par //",
    "NK082(zu)024:96": "lhang nge lhan ne sang nge ba //",
    "NK082(zu)024:97": "de ni shin tu gsal 'dris bya //",
    "NK082(zu)024:98": "de ni shin tu goms pa dang //",
    "NK082(zu)024:99": "rdo rje 'khor lo rin po che //",
    "NK082(zu)024:100": "gang goms de nyid mos pa bsgom //",
    "NK082(zu)024:101": "de la phra mor gyur pa mchog /nyi zla gang ba yan chad bsgom //",
    "NK082(zu)024:102": "de la rang gis gsal tshad de //",
    "NK082(zu)024:103": "zhal gsum phyag drug yang na gnyis //",
    "NK082(zu)024:104": "gang la goms pa bsgom par bya //",
    "NK082(zu)024:105": "'od zer 'phro ba 'bru gsum ste //",
    "NK082(zu)024:106": "yang na yi ge 'bru lnga'o //",
    "NK082(zu)024:107": "rjes mthun sprod pa gsum gnyis bzhin //",
    "NK082(zu)024:108": "'od zer 'phro 'du mchog don byed //",
    "NK082(zu)024:109": "mtha' las sprul sku thob ces bshad //",
    "NK082(zu)024:110": "rgyu rkyen tshogs pas snang ba'i phyir //",
    "NK082(zu)024:111": "de bzhin dam bca' gsum cho ga /ngos bzung thugs mtshan gsal ba'i tshad //",
    "NK082(zu)024:112": "sku phra zhal yas sku chen po //",
    "NK082(zu)024:113": "dbang bskur byin rlabs spyod pa dang //",
    "NK082(zu)024:114": "'bras bu dgos ched lnga gnyis gsum //",
    "NK082(zu)024:115": "gsum pa'i mdor bsdus spyod don yin //",
    "NK082(zu)024:116": "de nyid de las ma g.yos par //",
    "NK082(zu)024:117": "dpag chen 'phong slob ji lta bar //",
    "NK082(zu)024:118": "gcig las mang por snang ba'i phyir //",
    "NK082(zu)024:119": "de nyid de yi 'og tu snang //",
    "NK082(zu)024:120": "rtsa ba'i lha ni gang yin pa //",
    "NK082(zu)024:121": "yan lag bzhi bcu rtsa gnyis ldan //",
    "NK082(zu)024:122": "de nyid yan lag spros bdag ste //",
    "NK082(zu)024:123": "bzhi bcu rtsa gnyis gsum 'phror 'gyur //",
    "NK082(zu)024:124": "rigs bzhi rgyal mchog de bzhin du //",
    "NK082(zu)024:125": "nam mkha' dbyings ni bsam yas par //",
    "NK082(zu)024:126": "gza' skar mang po bkram pa ltar //",
    "NK082(zu)024:127": "sangs rgyas dkyil 'khor ma lus bsgoms //",
    "NK082(zu)024:128": "yang na rgyang grags dpag tshad du //",
    "NK082(zu)024:129": "rgyal ba'i dkyil 'khor ma lus bsgoms //",
    "NK082(zu)024:130": "rgyang grags dpag tshad la sogs par //",
    "NK082(zu)024:131": "slob dpon mthar nye'i lam gnas pas //",
    "NK082(zu)024:132": "phyag rgya'i dkyil 'khor gsal ldan pa //",
    "NK082(zu)024:133": "sna tshogs dkyil 'khor mchog tu gsal //",
    "NK082(zu)024:134": "bzhi bcu rtsa gnyis la sogs pa //",
    "NK082(zu)024:135": "sangs rgyas stong gi dkyil 'khor spro //",
    "NK082(zu)024:136": "spyod pa mchog gi spyod pa ste //",
    "NK082(zu)024:137": "dgon pa'i gnas su yo byad lnga //",
    "NK082(zu)024:138": "bsogs te byin gyis rlabs spyad par //",
    "NK082(zu)024:139": "yon tan dpag med thob par 'gyur //",
    "NK082(zu)024:140": "bzhi gsal ma byas a la ni //",
    "NK082(zu)024:141": "stan chos cha byas sbyor byas la //",
    "NK082(zu)024:142": "g.yo ldang la sogs byang sems lnga //",
    "NK082(zu)024:143": "dga' bzhi lhan cig skyes pa yi //",
    "NK082(zu)024:144": "dngos po lhan cig skyes pa mthong //",
    "NK082(zu)024:145": "de nas dngos grub sgrub chen la //",
    "NK082(zu)024:146": "sbyar ba'i rim pa gnyis yin no //",
    "NK082(zu)024:147": "dam tshig dngos grub gnyis su 'dod //",
    "NK082(zu)024:148": "dam tshig dngos po gnyis par gsal //",
    "NK082(zu)024:149": "dngos grub rim pa 'di yin te //",
    "NK082(zu)024:150": "thun mong dang ni mchog yin te //",
    "NK082(zu)024:151": "thun mong dngos grub dam pa ni //",
    "NK082(zu)024:152": "bdud rtsi 'byung zhing 'gyur ba dang //",
    "NK082(zu)024:153": "bzhi brgya rtsa bzhi'i nad sel zhing //",
    "NK082(zu)024:154": "longs spyod 'byung zhing ngan song spyong //",
    "NK082(zu)024:155": "cir yang gzhan du 'gyur med 'grub //",
    "NK082(zu)024:156": "nam mkha' rdo rje sra 'byung zhing //",
    "NK082(zu)024:157": "'bar bas me yis 'tshigs pa dang //",
    "NK082(zu)024:158": "chur 'gyur 'bab pa de bzhin te //",
    "NK082(zu)024:159": "'jig rten khams ni 'thor ba dang //",
    "NK082(zu)024:160": "dgug dang gtang dang bcing dang dgrol //",
    "NK082(zu)024:161": "thams cad de yis 'grub par 'gyur //",
    "NK082(zu)024:162": "de ni thun mong yin par 'dod //",
    "NK082(zu)024:163": "sa bcu mthar phyin dbang phyug che //",
    "NK082(zu)024:164": "ting 'dzin rim pa dus gcig gsal //",
    "NK082(zu)024:165": "'og min bla med gnas mchog na //",
    "NK082(zu)024:166": "sku ni rnam par snang mdzad sku //",
    "NK082(zu)024:167": "de bzhin gsung mchog mi smra ste //",
    "NK082(zu)024:168": "sku yis chos rnams mjal par ston //",
    "NK082(zu)024:169": "me long bstan pa'i tshul bzhin du //",
    "NK082(zu)024:170": "dngos kyi rtog ngan thams cad sel //",
    "NK082(zu)024:171": "'khor gyi de bzhin sku bltas na //",
    "NK082(zu)024:172": "byang chub sgrib pa gting dpag med //",
    "NK082(zu)024:173": "me long bzhin du sku la snang //",
    "NK082(zu)024:174": "bla med byang chub yang dag thob //",
    "NK082(zu)024:175": "chos sku dpag med brjod du med //",
    "NK082(zu)024:176": "longs sku zad med rin chen gter //",
    "NK082(zu)024:177": "sprul pa bya ba bsam mi khyab //",
    "NK082(zu)024:178": "mtshan dang dpe byad thams cad rdzogs //",
    "NK082(zu)024:179": "spyod yul kun tu ma 'da' la //",
    "NK082(zu)024:180": "skye shi med pa'i g.yung drung sku //",
    "NK082(zu)024:181": "nyon mongs kun tu zhing du gnas //",
    "NK082(zu)024:182": "sku lnga de tshe lhun gyis rdzogs //",
    "NK082(zu)024:183": "gong tshul nyid las ma g.yos par //",
    "NK082(zu)024:184": "de tshe mi mthun sna tshogs la //",
    "NK082(zu)024:185": "so sor 'dra bar snang ba ni //",
    "NK082(zu)024:186": "de bzhin nyid kyis ma bcos kyang //",
    "NK082(zu)024:187": "las 'phro dbang gis so sor snang //",
    "NK082(zu)024:188": "dper na me long chu zla bzhin //",
    "NK082(zu)024:189": "de tshe 'gro drug thams cad la //",
    "NK082(zu)024:190": "sdig spong gzugs su rnam par bstan //",
    "NK082(zu)024:191": "dge tshul rnams la dgra bcom gzugs //",
    "NK082(zu)024:192": "rang rgyal rnams la bswe ru'i tshul //",
    "NK082(zu)024:193": "la la lhums zhugs sku las bltams //",
    "NK082(zu)024:194": "la la byang chub shing drung gshegs //",
    "NK082(zu)024:195": "la la me 'bar chu ru 'khrugs //",
    "NK082(zu)024:196": "la la nam mkha' sgra ru 'bar //",
    "NK082(zu)024:197": "la la yongs su mya ngan 'das //",
    "NK082(zu)024:198": "kun kyang chos kyi 'khor lo bskor //",
    "NK082(zu)024:199": "theg pa mtho dman bsam yas kyang //",
    "NK082(zu)024:200": "debazhina nyid kyis ma gsungs te //",
    "NK082(zu)024:201": "gdul bya'i skabs su so sor thos //",
    "NK082(zu)024:202": "de ni gsung mchog rgyal po yin //",
    "NK082(zu)024:203": "dngos gsum lam nyid sgyu 'phrul mang 'brel 'dra ba'i rgyud chen las //",
    "NK082(zu)024:204": "bsgrub pa'i rim pa rgyud chen rigs pas gting nas gtan la phab //",
    "NK082(zu)024:205": "de yi dag pas khams gsum ma lus sems can thams cad kun //",
    "NK082(zu)024:206": "sku dang gsung thugs yon tan phrin las thams cad rgyud la yongs smin te //",
    "NK082(zu)024:207": "nyon mongs ye shes spang blang med par rang bzhin mthong nas sku lnga lhun grub thob par shog //",
    "NK082(zu)024:208": "rdo rje sems dpa' sgyu 'phrul d+r+wa ba gsang ba'i snying po'i dngos grub sgrub pa'i thabs /"
}
{
    "T01TD1129E:79a-0": "@79a # // rgya gar skad du /",
    "T01TD1129E:79a-1": "ru ta sti sta bam /",
    "T01TD1129E:79a-2": "bod skad du /",
    "T01TD1129E:79a-3": "bstod pa las 'das par bstod pa /",
    "T01TD1129E:79a-4": "'jam dpal gzhon nur gyur pa la phyag 'tshal lo //",
    "T01TD1129E:79a-5": "bla med lam las gshegs pa yi //",
    "T01TD1129E:79a-6": "de bzhin gshegs pa bstod 'das kyang //",
    "T01TD1129E:79a-7": "gus shing spro ba'i sems kyis ni //",
    "T01TD1129E:79a-8": "bdag gis bstod 'das bstod par bgyi //",
    "T01TD1129E:79a-9": "bdag dang gzhan dang gnyis ka las //",
    "T01TD1129E:79a-10": "rnam par dben pa'i dngos gzigs kyang //",
    "T01TD1129E:79a-11": "khyod kyi thugs rje sems can las //",
    "T01TD1129E:79a-12": "ma log pa ni ngo mtshar lags //",
    "T01TD1129E:79a-13": "ngo bo nyid kyis ma skyes shing //",
    "T01TD1129E:79a-14": "tshig las 'das pa'i spyod yul gyi //",
    "T01TD1129E:79a-15": "chos rnams khyod kyis gang bstan pa //",
    "T01TD1129E:79a-16": "de ni khyod kyi ngo mtshar lags //",
    "T01TD1129E:79a-17": "phung po khams dang skye mched rnams //",
    "T01TD1129E:79a-18": "khyod kyis bsgrags par mdzad lags kyang //",
    "T01TD1129E:79a-19": "de dag yongs su 'dzin pa ni //",
    "T01TD1129E:79a-20": "slad kyis kyang ni bzlog par mdzad //",
    "T01TD1129E:79a-21": "gang zhig rkyen las de ma mchis //",
    "T01TD1129E:79a-22": "dngos rnams rkyen las ji ltar skye //",
    "T01TD1129E:79a-23": "de skad mkhas pa khyod gsungs pas //",
    "T01TD1129E:79a-24": "spros pa rnams ni bcad pa lags //",
    "T01TD1129E:79a-25": "gang dag tshogs las rab grub na //",
    "T01TD1129E:79a-26": "tshogs pa rgyu las 'byung mthong ba //",
    "T01TD1129E:79a-27": "de dag mtha' gnyis brten par ni //",
    "T01TD1129E:79a-28": "khyod kyis shin tu gzigs pa lags //",
    "T01TD1129E:79a-29": "dngos po rkyen la brten grub par //",
    "T01TD1129E:79a-30": "khyod ni shin tu bzhed pa lags //",
    "T01TD1129E:79a-31": "de ltar byas pa'i skyon lags par ;",
    "T01TD1129E:79a-32": "/'di ltar ston pa khyod kyis gzigs //",
    "T01TD1129E:79a-33": "gang nas kyang ni mchi ma lags //",
    "T01TD1129E:79a-34": "gang du yang ni mchis ma lags //",
    "T01TD1129E:79a-35": "dngos po thams cad gzugs brnyan dang //",
    "T01TD1129E:79a-36": "mtshungs par khyod ni bzhed pa lags //",
    "T01TD1129E:79a-37": "lta ba thams cad spang pa'i phyir //",
    "T01TD1129E:79a-38": "mgon po khyod kyis stong pa gsungs//",
    "T01TD1129E:79b-0": "@79b de yang yongs su btags pa ste //",
    "T01TD1129E:79b-1": "dngos su mgon po khyod mi bzhed //",
    "T01TD1129E:79b-2": "stong dang mi stong bzhed ma lags //",
    "T01TD1129E:79b-3": "gnyis kar khyod dgyes ma lags te /",
    "T01TD1129E:79b-4": "de la rtsod pa ma mchis par //",
    "T01TD1129E:79b-5": "khyod kyis gsung chen spyod pa lags //",
    "T01TD1129E:79b-6": "gzhan min dngos po yod min zhing //",
    "T01TD1129E:79b-7": "gzhan min gnyis min zhes kyang gsungs //",
    "T01TD1129E:79b-8": "gcig dang gzhan nyid spangs pas na //",
    "T01TD1129E:79b-9": "ji lta bur yang dngos ma mchis //",
    "T01TD1129E:79b-10": "gal te skye sogs gsum mchis na //",
    "T01TD1129E:79b-11": "'dus byas mtshan nyid mchis par 'gyur //",
    "T01TD1129E:79b-12": "de dag gi yang skye la sogs //",
    "T01TD1129E:79b-13": "gsum pa tha dad 'gyur ba lags //",
    "T01TD1129E:79b-14": "skye sogs gsum po so so ni //",
    "T01TD1129E:79b-15": "'dus byas las la nus ma lags //",
    "T01TD1129E:79b-16": "gcig la gcig tu 'dum pa rnams //",
    "T01TD1129E:79b-17": "phrad par yang ni mchis ma lags //",
    "T01TD1129E:79b-18": "de ltar mtshan gzhi mtshan ma mchis //",
    "T01TD1129E:79b-19": "de ltar grub pa ma lags pas //",
    "T01TD1129E:79b-20": "'dus byas grub pa ma lags na //",
    "T01TD1129E:79b-21": "'dus ma byas lta ga la grub //",
    "T01TD1129E:79b-22": "smra ba'i seng ges de skad du ;",
    "T01TD1129E:79b-23": "/ khyod nyid gsungs na seng ge yis //",
    "T01TD1129E:79b-24": "'bigs byed glang chen smra rnams kyi //",
    "T01TD1129E:79b-25": "rgyags pa bsal par gyur pa bzhin //",
    "T01TD1129E:79b-26": "lam zhugs gnod par sna tshogs dang //",
    "T01TD1129E:79b-27": "lta ba'i lam ngan mi rten ltar //",
    "T01TD1129E:79b-28": "khyod la brten nas yod pa dang //",
    "T01TD1129E:79b-29": "med pa nyid la'ang rten ma lags //",
    "T01TD1129E:79b-30": "khyod kyis dgongs nas gsungs pa dang //",
    "T01TD1129E:79b-31": "gang dag gis ni de ltar rtogs //",
    "T01TD1129E:79b-32": "de dag khyod kyis dgongs gsungs pa //",
    "T01TD1129E:79b-33": "phyir zhing rtogs par bgyi mi 'tshal //",
    "T01TD1129E:79b-34": "dngos kun mya ngan 'das mtshungs par //",
    "T01TD1129E:79b-35": "de ltar gang gis rnam shes pa //",
    "T01TD1129E:79b-36": "de tshe de la ji lta bur //",
    "T01TD1129E:79b-37": "ngar 'dzin kun du 'byung bar 'gyur //",
    "T01TD1129E:79b-38": "de ltar yang dag rig pa'i mchog / de nyid rig pa khyod bstod pa'i //",
    "T01TD1129E:79b-39": "bdag gis bsod nams gang yin des //",
    "T01TD1129E:79b-40": "'jig rten yang dag rig mchog shog / bstod pa las 'das par bstod pa slob dpon chen po 'phags pa klu sgrub kyi zhal snga nas mdzad pa rdzogs so /"
}
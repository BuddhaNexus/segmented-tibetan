{
    "T06D4023:50a-0": "@50a * // chos dang chos nyid rnam par 'byed pa'i tshig le'ur byas pa bzhugs so //",
    "T06D4023:50b-0": "@50b # // rgya gar skad du /",
    "T06D4023:50b-1": "dharm'a dharma t'a bi bham ga k'a ri k'a /",
    "T06D4023:50b-2": "bod skad du /",
    "T06D4023:50b-3": "chos dang chos nyid rnam par 'byed pa'i tshig le'ur byas pa //",
    "T06D4023:50b-4": "mgon po byams pa la phyag 'tshal lo //",
    "T06D4023:50b-5": "shes nas gang zhig yongs su spang bya zhing //",
    "T06D4023:50b-6": "gzhan 'ga' zhig ni mngon sum nyid du bya //",
    "T06D4023:50b-7": "des na de dag mtshan nyid rnam dbye ba //",
    "T06D4023:50b-8": "byed par 'dod nas bstan bcos 'di brtsams so //",
    "T06D4023:50b-9": "'di dag thams cad mdor bsdu na //",
    "T06D4023:50b-10": "rnam pa gnyis su shes bya ste //",
    "T06D4023:50b-11": "chos dang de bzhin chos nyid kyis //",
    "T06D4023:50b-12": "thams cad bsdus pa nyid phyir ro ;",
    "T06D4023:50b-13": "/ de la chos kyis phye ba ni //",
    "T06D4023:50b-14": "'khor ba yin te chos nyid kyis //",
    "T06D4023:50b-15": "rab tu phye ba theg gsum gyi //",
    "T06D4023:50b-16": "mya ngan las ni 'das pa'o //",
    "T06D4023:50b-17": "de la chos kyi mtshan nyid ni //",
    "T06D4023:50b-18": "gnyis dang ji ltar mngon brjod par //",
    "T06D4023:50b-19": "snang ba yang dag ma yin pa'i //",
    "T06D4023:50b-20": "kun rtog pa ste med snang phyir //",
    "T06D4023:50b-21": "des na yang dag ma yin pa'o //",
    "T06D4023:50b-22": "de yang thams cad don med cing //",
    "T06D4023:50b-23": "rtog tsam yin pas kun rtog pa'o //",
    "T06D4023:50b-24": "gzhan yang chos nyid mtshan nyid ni //",
    "T06D4023:50b-25": "gzung ba dang ni 'dzin pa dang //",
    "T06D4023:50b-26": "brjod par bya dang rjod par byed //",
    "T06D4023:50b-27": "khyad med de bzhin nyid yin no //",
    "T06D4023:50b-28": "med pa snang phyir 'khrul pa ni //",
    "T06D4023:50b-29": "kun nas nyon mongs rgyu yin te //",
    "T06D4023:50b-30": "sgyu ma'i glang chen sogs snang zhing //",
    "T06D4023:50b-31": "yod pa'ang snang ba min phyir ro //",
    "T06D4023:50b-32": "med snang dag las gang rung zhig / med na 'khrul dang ma 'khrul dang //",
    "T06D4023:50b-33": "de bzhin kun nas nyon mongs dang //",
    "T06D4023:50b-34": "rnam par byang ba mi 'thad do //",
    "T06D4023:50b-35": "gnyis po dag ni gcig nyid dang //",
    "T06D4023:50b-36": "so so ba yang ma yin te //",
    "T06D4023:50b-37": "yod pa dang ni med pa dag / khyad par yod dang med phyir ro //",
    "T06D4023:50b-38": "rnam pa drug gis chos dag la //",
    "T06D4023:50b-39": "'jug pa bla na med pa ste //",
    "T06D4023:50b-40": "mtshan nyid dang ni grub pa dang //",
    "T06D4023:50b-41": "gcig dang tha dad ma yin zhing //",
    "T06D4023:50b-42": "gnas ni thun mong thun mong min //",
    "T06D4023:50b-43": "gzung dang 'dzin par snang ba ni //",
    "T06D4023:50b-44": "med la rab tu 'jug pas so //",
    "T06D4023:50b-45": "de la mtshan nyid grub pa dang //",
    "T06D4023:50b-46": "gcig dang tha dad ma yin pa //",
    "T06D4023:50b-47": "ji ltar mdor bstan bzhin du'o //",
    "T06D4023:50b-48": "gang zhig gang du 'khor ba na //",
    "T06D4023:51a-0": "de ni @51a * //",
    "T06D4023:51a-1": "kun tu gnas pa ste //",
    "T06D4023:51a-2": "sems can khams dang snod kyi khams //",
    "T06D4023:51a-3": "snod kyi khams ni thun mong ltar //",
    "T06D4023:51a-4": "rnam par rig pa thun mong yin //",
    "T06D4023:51a-5": "sems can khams ni thun mong dang //",
    "T06D4023:51a-6": "yang na thun mong ma yin pa'o //",
    "T06D4023:51a-7": "de yang skye dang tha snyad dang //",
    "T06D4023:51a-8": "rjes su gzung dang tshar gcad dang //",
    "T06D4023:51a-9": "phan pa dang ni gnod pa dang //",
    "T06D4023:51a-10": "yon tan skyon ni phan tshun du //",
    "T06D4023:51a-11": "bdag po nyid kyi phan tshun rgyu //",
    "T06D4023:51a-12": "yin pa'i phyir na thun mong ba'o //",
    "T06D4023:51a-13": "gnas dang rnam par rig pa dang //",
    "T06D4023:51a-14": "bde sdug las dang 'chi 'pho dang //",
    "T06D4023:51a-15": "skye ba dang ni bcings pa dang //",
    "T06D4023:51a-16": "grol ba thun mong ma yin phyir //",
    "T06D4023:51a-17": "de gnas thun mong ma yin pa'o //",
    "T06D4023:51a-18": "phyi rol gzung ba thun mong bar //",
    "T06D4023:51a-19": "snang ba 'dzin pa'i rnam rig pa'o //",
    "T06D4023:51a-20": "rnam par shes las phyi rol du //",
    "T06D4023:51a-21": "gyur pa'i don yod ma yin te //",
    "T06D4023:51a-22": "thun mong ba nyid yin phyir ro //",
    "T06D4023:51a-23": "cig shos thun mong ma yin pa'i //",
    "T06D4023:51a-24": "gzung ba rnam par rig pa'i don //",
    "T06D4023:51a-25": "gzhan gyi sems la sogs pa ni //",
    "T06D4023:51a-26": "mnyam par ma bzhag mnyam gzhag pa'i //",
    "T06D4023:51a-27": "'dzin pa'i rnam par rig pa la //",
    "T06D4023:51a-28": "phan tshun yul gyur ma yin te //",
    "T06D4023:51a-29": "mnyam par ma bzhag dag la ni //",
    "T06D4023:51a-30": "rang gi rnam rtog snang phyir dang //",
    "T06D4023:51a-31": "mnyam par gzhag pa dag la ni //",
    "T06D4023:51a-32": "ting 'dzin de yi spyod yul de'i //",
    "T06D4023:51a-33": "gzugs brnyan rab tu snang phyir ro //",
    "T06D4023:51a-34": "gzung bar snang ba med grub na //",
    "T06D4023:51a-35": "'dzin par snang ba med grub po //",
    "T06D4023:51a-36": "de las kyang ni gzung ba dang //",
    "T06D4023:51a-37": "'dzin par snang ba med pa la //",
    "T06D4023:51a-38": "'jug pa grub ste thog med pa'i //",
    "T06D4023:51a-39": "kun nas ldang ba grub pas so //",
    "T06D4023:51a-40": "gnyis su yongs su ma grub par //",
    "T06D4023:51a-41": "rab tu grub pa yin phyir ro //",
    "T06D4023:51a-42": "rnam pa drug gis chos nyid la //",
    "T06D4023:51a-43": "'jug pa bla na med pa ste //",
    "T06D4023:51a-44": "mtshan nyid kun tu gnas pa dang //",
    "T06D4023:51a-45": "nges par 'byed dang reg pa dang //",
    "T06D4023:51a-46": "rjes su dran dang de'i bdag nyid //",
    "T06D4023:51a-47": "nye bar son la 'jug pas so //",
    "T06D4023:51a-48": "mtshan nyid mdo ni ji lta bzhin //",
    "T06D4023:51a-49": "gnas ni chos rnams thams cad dang //",
    "T06D4023:51a-50": "gsung rab mdo sde thams cad do //",
    "T06D4023:51a-51": "de la nges par 'byed pa ni //",
    "T06D4023:51a-52": "theg pa chen po'i mdo sde la //",
    "T06D4023:51a-53": "brten pa'i tshul bzhin yid byed pas //",
    "T06D4023:51b-0": "bsdus pa'i sbyor lam @51b thams cad do //",
    "T06D4023:51b-1": "reg pa yang dag lta thob phyir //",
    "T06D4023:51b-2": "mthong ba'i lam gyis mngon sum gyi //",
    "T06D4023:51b-3": "tshul du de bzhin nyid thob cing //",
    "T06D4023:51b-4": "nyams su myong ba gang yin pa'o //",
    "T06D4023:51b-5": "rjes su dran pa rig pas ni //",
    "T06D4023:51b-6": "mthong ba'i don la bsgom lam gyi //",
    "T06D4023:51b-7": "byang chub phyogs kyis bsdus pa ste //",
    "T06D4023:51b-8": "de ni dri ma sel ba'i phyir //",
    "T06D4023:51b-9": "de la de yi bdag nyid du //",
    "T06D4023:51b-10": "nye bar son pa de bzhin nyid //",
    "T06D4023:51b-11": "dri ma med par gyur pa na //",
    "T06D4023:51b-12": "thams cad de bzhin nyid tsam du //",
    "T06D4023:51b-13": "snang ba de yang gnas gyur pa //",
    "T06D4023:51b-14": "grub pa yin no rnam pa bcus //",
    "T06D4023:51b-15": "gnas yongs gyur la 'jug pa ni //",
    "T06D4023:51b-16": "bla na med pa nyid yin te //",
    "T06D4023:51b-17": "ngo bo rdzas dang gang zag dang //",
    "T06D4023:51b-18": "khyad par dgos pa gnas dang ni //",
    "T06D4023:51b-19": "yid la byed dang sbyor ba dang //",
    "T06D4023:51b-20": "nyes dmigs phan yon 'jug pas so //",
    "T06D4023:51b-21": "de la ngo bor 'jug pa ni //",
    "T06D4023:51b-22": "glo bur ba yi dri ma dang //",
    "T06D4023:51b-23": "de bzhin nyid mi snang ba dang //",
    "T06D4023:51b-24": "snang ba'i don du de bzhin nyid ;",
    "T06D4023:51b-25": "/ dri ma med pa gang yin pa'o //",
    "T06D4023:51b-26": "dngos po rdzas la 'jug pa ni //",
    "T06D4023:51b-27": "thun mong snod kyi rnam rig pa //",
    "T06D4023:51b-28": "de bzhin nyid du gyur pa dang //",
    "T06D4023:51b-29": "mdo sde chos kyi dbyings nyid kyi //",
    "T06D4023:51b-30": "de bzhin nyid du gyur pa dang //",
    "T06D4023:51b-31": "thun mong min pa sems can gyi //",
    "T06D4023:51b-32": "khams kyi rnam par rig pa yi ;",
    "T06D4023:51b-33": "/ de bzhin nyid du gyur pa'o //",
    "T06D4023:51b-34": "gang zag dag la 'jug pa ni //",
    "T06D4023:51b-35": "dang po gnyis ni sangs rgyas dang //",
    "T06D4023:51b-36": "byang chub sems dpa' rnams kyi ni //",
    "T06D4023:51b-37": "de bzhin nyid yongs gyur pa ste //",
    "T06D4023:51b-38": "phyi ma nyan thos rnams dang ni //",
    "T06D4023:51b-39": "rang sangs rgyas kyi yang yin no //",
    "T06D4023:51b-40": "khyad par can la 'jug pa ni //",
    "T06D4023:51b-41": "sangs rgyas byang chub sems dpa' rnams //",
    "T06D4023:51b-42": "zhing yongs dag pa'i khyad par dang //",
    "T06D4023:51b-43": "chos sku longs spyod rdzogs pa dang //",
    "T06D4023:51b-44": "sprul sku thob pas gzigs pa dang //",
    "T06D4023:51b-45": "'doms pa dang ni dbang 'byor nyid //",
    "T06D4023:51b-46": "thob pa'i khyad par las yin no //",
    "T06D4023:51b-47": "dgos pa rtogs la 'jug pa ni //",
    "T06D4023:51b-48": "sngon gyi smon lam khyad par dang //",
    "T06D4023:51b-49": "theg pa chen po ston pa yi //",
    "T06D4023:51b-50": "dmigs pa'i khyad par sa bcu la //",
    "T06D4023:51b-51": "rab tu sbyor ba'i khyad par ro //",
    "T06D4023:51b-52": "gnas sam rten la 'jug pa ni //",
    "T06D4023:51b-53": "rnam par mi rtog ye shes la //",
    "T06D4023:51b-54": "'jug pa rnam pa drug gis te //",
    "T06D4023:52a-0": "dmigs @52a * //",
    "T06D4023:52a-1": "dang mtshan ma spangs pa dang //",
    "T06D4023:52a-2": "yang dag pa yi sbyor ba dang //",
    "T06D4023:52a-3": "mtshan nyid dang ni phan yon dang //",
    "T06D4023:52a-4": "yongs su shes la 'jug pas so //",
    "T06D4023:52a-5": "de la dang po dmigs pa la //",
    "T06D4023:52a-6": "'jug pa rnam pa bzhir shes bya //",
    "T06D4023:52a-7": "theg pa chen po ston pa dang //",
    "T06D4023:52a-8": "de la mos dang nges pa dang //",
    "T06D4023:52a-9": "tshogs ni yongs su rdzogs pas so //",
    "T06D4023:52a-10": "gnyis pa mtshan ma spangs pa la //",
    "T06D4023:52a-11": "'jug pa yang ni rnam bzhi ste //",
    "T06D4023:52a-12": "mi mthun ba dang gnyen po dang //",
    "T06D4023:52a-13": "de bzhin nyid dang rtogs pa yi //",
    "T06D4023:52a-14": "mtshan ma dag ni spangs pas so //",
    "T06D4023:52a-15": "'dis ni rim pa ji lta bzhin //",
    "T06D4023:52a-16": "rags dang 'bring dang phra mo dang //",
    "T06D4023:52a-17": "ring du rjes su 'brel pa yi //",
    "T06D4023:52a-18": "mtshan ma yongs su spangs pa yin //",
    "T06D4023:52a-19": "yang dag pa yi sbyor ba la //",
    "T06D4023:52a-20": "'jug pa yang ni rnam bzhi ste //",
    "T06D4023:52a-21": "dmigs pa yi ni sbyor ba dang //",
    "T06D4023:52a-22": "mi dmigs pa yi sbyor ba dang //",
    "T06D4023:52a-23": "dmigs pa mi dmigs sbyor ba dang //",
    "T06D4023:52a-24": "mi dmigs dmigs pa'i sbyor ba'o //",
    "T06D4023:52a-25": "de la mtshan nyid 'jug pa ni //",
    "T06D4023:52a-26": "rnam pa gsum gyis shes bya ste //",
    "T06D4023:52a-27": "chos nyid gnas pa nyid las ni //",
    "T06D4023:52a-28": "gnyis su med cing brjod med pa'i //",
    "T06D4023:52a-29": "chos nyid rab tu gnas phyir ro //",
    "T06D4023:52a-30": "snang ba med las gnyis dang ni //",
    "T06D4023:52a-31": "ji ltar mngon par brjod pa dang //",
    "T06D4023:52a-32": "dbang po yul dang rnam rig dang //",
    "T06D4023:52a-33": "snod kyi 'jig rten snang med phyir //",
    "T06D4023:52a-34": "des na 'dis ni rtag med pa //",
    "T06D4023:52a-35": "bstan du med pa gnas med pa //",
    "T06D4023:52a-36": "snang ba med cing rnam rig med //",
    "T06D4023:52a-37": "gnas med pa zhes bya ba ste //",
    "T06D4023:52a-38": "rnam par mi rtog ye shes kyi //",
    "T06D4023:52a-39": "mtshan nyid mdo bzhin brjod pa yin //",
    "T06D4023:52a-40": "snang ba las ni chos thams cad //",
    "T06D4023:52a-41": "nam mkha'i dkyil mnyam snang phyir ro //",
    "T06D4023:52a-42": "'du byed thams cad sgyu ma sogs //",
    "T06D4023:52a-43": "lta bur snang ba yin phyir ro //",
    "T06D4023:52a-44": "phan yon 'jug pa rnam bzhi ste //",
    "T06D4023:52a-45": "chos sku rdzogs par thob pa dang //",
    "T06D4023:52a-46": "gong na med pa'i bde thob dang ;",
    "T06D4023:52a-47": "/ gzigs pa dbang 'byor thob pa dang //",
    "T06D4023:52a-48": "ston la dbang 'byor thob pa'o //",
    "T06D4023:52a-49": "yongs su shes la 'jug pa ni //",
    "T06D4023:52a-50": "rnam pa bzhi ru shes bya ste //",
    "T06D4023:52a-51": "gnyen po yongs su shes pa dang //",
    "T06D4023:52a-52": "mtshan nyid yongs su shes pa dang //",
    "T06D4023:52a-53": "khyad par yongs su shes pa dang //",
    "T06D4023:52b-0": "@52b las lnga yongs su shes pa'o //",
    "T06D4023:52b-1": "de la gnyen po shes pa ni //",
    "T06D4023:52b-2": "rnam par mi rtog ye shes te //",
    "T06D4023:52b-3": "chos dang gang zag 'dzin pa dang //",
    "T06D4023:52b-4": "yongs gyur ba dang tha dad dang //",
    "T06D4023:52b-5": "skur pa 'debs pa nyid yin te //",
    "T06D4023:52b-6": "med pa 'dzin pa rnam pa lnga'i //",
    "T06D4023:52b-7": "gnyen po bstan pa yin phyir ro //",
    "T06D4023:52b-8": "mtshan nyid yongs su shes pa ni //",
    "T06D4023:52b-9": "yid la mi byed yang dag 'das //",
    "T06D4023:52b-10": "nye bar zhi dang ngo bo'i don //",
    "T06D4023:52b-11": "mngon rtags 'dzin pa rnam pa lnga //",
    "T06D4023:52b-12": "spangs pa'i rang gi mtshan nyid do //",
    "T06D4023:52b-13": "khyad par yongs su shes pa ni //",
    "T06D4023:52b-14": "rnam par mi rtog pa nyid dang //",
    "T06D4023:52b-15": "nyi tshe ba ni ma yin dang //",
    "T06D4023:52b-16": "gnas med pa dang gtan du dang //",
    "T06D4023:52b-17": "gong na med pa'i rnam pa ste //",
    "T06D4023:52b-18": "khyad par rnam pa lnga yin no //",
    "T06D4023:52b-19": "tha ma las yongs shes pa ni //",
    "T06D4023:52b-20": "rnam rtog ring du byed pa dang //",
    "T06D4023:52b-21": "bla na med pa'i bde ster dang //",
    "T06D4023:52b-22": "nyon mongs pa dang shes bya yi //",
    "T06D4023:52b-23": "sgrib pa bral bar byed pa dang //",
    "T06D4023:52b-24": "de yi rjes las thob pa yi //",
    "T06D4023:52b-25": "ye shes shes bya'i rnam pa ni //",
    "T06D4023:52b-26": "thams cad la ni 'jug pa dang //",
    "T06D4023:52b-27": "sangs rgyas zhing ni sbyong ba dang //",
    "T06D4023:52b-28": "sems can yongs su smin byed dang //",
    "T06D4023:52b-29": "rnam pa thams cad mkhyen pa nyid //",
    "T06D4023:52b-30": "gtod cing ster bar byed pa ste //",
    "T06D4023:52b-31": "rnam lnga las kyi khyad par ro //",
    "T06D4023:52b-32": "yid la byad la 'jug pa ni //",
    "T06D4023:52b-33": "rnam par mi rtog ye shes la //",
    "T06D4023:52b-34": "'jug par 'dod pa'i gang zag ni //",
    "T06D4023:52b-35": "byang chub sems dpa' gang yin pa //",
    "T06D4023:52b-36": "'di ltar yid la byed pa ste //",
    "T06D4023:52b-37": "de bzhin nyid ni mi shes pas //",
    "T06D4023:52b-38": "mi bden par ni yongs brtags pa'i //",
    "T06D4023:52b-39": "sa bon thams cad pa zhes pa //",
    "T06D4023:52b-40": "med pa gnyis su snang ba'i rgyu //",
    "T06D4023:52b-41": "de la brten pa'i tha dad rgyu //",
    "T06D4023:52b-42": "des na rgyu dang 'bras bur bcas //",
    "T06D4023:52b-43": "snang du zin kyang med pa'o //",
    "T06D4023:52b-44": "de snang chos nyid mi snang zhing //",
    "T06D4023:52b-45": "de mi snang bas chos nyid snang //",
    "T06D4023:52b-46": "de ltar tshul bzhin yid byed na //",
    "T06D4023:52b-47": "byang chub sems dpa' mi rtog pa'i ;",
    "T06D4023:52b-48": "/ ye shes la ni 'jug pa'o //",
    "T06D4023:52b-49": "de ltar dmigs las rnam rig tsam //",
    "T06D4023:52b-50": "dmigs las don rnams mi dmigs dang //",
    "T06D4023:52b-51": "don rnams mi dmigs pa las ni //",
    "T06D4023:52b-52": "rnam par rig tsam mi dmigs dang //",
    "T06D4023:52b-53": "de mi dmigs las gnyis po ni //",
    "T06D4023:53a-0": "khyad par med pa'i dmigs la @53a * //",
    "T06D4023:53a-1": "'jug / de gnyis khyad par mi dmigs pa //",
    "T06D4023:53a-2": "de ni rnam par mi rtog pa'i //",
    "T06D4023:53a-3": "ye shes yul med dmigs med pa //",
    "T06D4023:53a-4": "mtshan ma thams cad mi dmigs pas //",
    "T06D4023:53a-5": "rab phye ba ni yin phyir ro //",
    "T06D4023:53a-6": "sbyor bas sa la 'jug pa ni //",
    "T06D4023:53a-7": "rnam pa bzhi ru shes bya ste //",
    "T06D4023:53a-8": "mos pa'i rab tu sbyor bas ni //",
    "T06D4023:53a-9": "mos pas spyod pa'i sa la ste //",
    "T06D4023:53a-10": "nges par 'byed pa'i gnas skabs so //",
    "T06D4023:53a-11": "so sor rab tu rtogs pa yi //",
    "T06D4023:53a-12": "sbyor bas sa ni dang po ste //",
    "T06D4023:53a-13": "de nyid reg pa'i gnas skabs so //",
    "T06D4023:53a-14": "bsgom pas rab tu sbyor bas ni //",
    "T06D4023:53a-15": "ma dag pa yi sa drug dang //",
    "T06D4023:53a-16": "dag pa'i sa ni gsum po ste //",
    "T06D4023:53a-17": "de ni rjes dran gnas skabs so //",
    "T06D4023:53a-18": "mthar phyin pa la sbyong bas ni //",
    "T06D4023:53a-19": "lhun gyis grub par sangs rgyas kyi //",
    "T06D4023:53a-20": "mdzad pa rgyun mi 'chad phyir te //",
    "T06D4023:53a-21": "de ni de yi bdag nyid du //",
    "T06D4023:53a-22": "nye bar 'gro ba'i gnas skabs so //",
    "T06D4023:53a-23": "nyes dmigs dag la 'jug pa ni //",
    "T06D4023:53a-24": "gnas yongs gyur pa med pa yi //",
    "T06D4023:53a-25": "nyes dmigs bzhi ste nyon mongs pa //",
    "T06D4023:53a-26": "mi 'jug rten med nyes pa dang //",
    "T06D4023:53a-27": "lam 'jug rten med nyes pa dang //",
    "T06D4023:53a-28": "mya ngan 'das pa'i gang zag rnams //",
    "T06D4023:53a-29": "gdags pa'i gzhi med nyes pa dang //",
    "T06D4023:53a-30": "byang chub gsum gyi khyad par dag / gdags pa'i gzhi med nyes pa'o //",
    "T06D4023:53a-31": "bzlog nas phan yon 'jug pa ni //",
    "T06D4023:53a-32": "rnam pa bzhi ru shes par bya'o //",
    "T06D4023:53a-33": "med pa'i chos rnams snang ba'i dpe //",
    "T06D4023:53a-34": "sgyu ma rmi lam sogs pa bzhin //",
    "T06D4023:53a-35": "gnas yongs gyur pa dper bya na //",
    "T06D4023:53a-36": "nam mkha' gser dang chu sogs bzhin //",
    "T06D4023:53a-37": "chos dang chos nyid rnam par 'byed pa'i tshig le'ur byas pa /",
    "T06D4023:53a-38": "mgon po byams pas mdzad pa rdzogs so /",
    "T06D4023:53a-40": "// / kha che'i mkhan po ma h'a dza na dang /",
    "T06D4023:53a-41": "lo ts'a ba dge slong seng ge rgyal mtshan gyis bsgyur cing zhus te gtan la phab pa'o//"
}
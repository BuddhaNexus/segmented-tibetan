{
    "T01TD1164E:237a-0": "@237a # // rgya gar skad du //",
    "T01TD1164E:237a-1": "panytsa ta th'a ga ta sta ba:/",
    "T01TD1164E:237a-2": "bod skad du /",
    "T01TD1164E:237a-3": "de bzhin gshegs pa lnga la bstod pa //",
    "T01TD1164E:237a-4": "gsung gi mnga' bdag la phyag 'tshal lo //",
    "T01TD1164E:237a-5": "'jig rten gsum mgon yon tan mtha' med pha rol phyin //",
    "T01TD1164E:237a-6": "'o ma'i mtsho ltar dkar yangs mdzes pa'i sku dang ldan //",
    "T01TD1164E:237a-7": "mnyam med de bzhin nyid dngos seng ge'i khri la bzhugs //",
    "T01TD1164E:237a-8": "thub mchog rnam par snang ba de la phyag 'tshal lo //",
    "T01TD1164E:237a-9": "mdangs ldan nor bu mthon ka chen po ltar 'phro ba'i //",
    "T01TD1164E:237a-10": "'od kyis phyogs rnams ma lus snang bar mdzad pa po //",
    "T01TD1164E:237a-11": "'jig rten gsum na rmad byung glang po'i khri la bzhugs //",
    "T01TD1164E:237a-12": "bsnyengs bral sangs rgyas mi bskyod de la rtag phyag 'tshal //",
    "T01TD1164E:237a-13": "rin chen dbang bskur 'byor bas 'gro don mdzad la mkhas //",
    "T01TD1164E:237b-0": "@237b bsod nams tshogs mnga' ri rgyal mngon sum rgyu 'dra zhing //",
    "T01TD1164E:237b-1": "gser gyi rgya mtsho lta bus rta yi gdan la bzhugs //",
    "T01TD1164E:237b-2": "thub pa rin chen 'byung ldan de la rtag phyag 'tshal //",
    "T01TD1164E:237b-3": "rma bya'i rigs gsal brgya yis mdzes byas snang ba yi //",
    "T01TD1164E:237b-4": "'od kyis phyogs kun khebs pas mngon dga' pad+ma ni //",
    "T01TD1164E:237b-5": "r'a ga'i ri bo ltar mdzes rma bya'i gdan bzhugs pa //",
    "T01TD1164E:237b-6": "thub pa dpag med 'od mnga' de la phyag 'tshal lo //",
    "T01TD1164E:237b-7": "dam chos 'od zer tshogs kyis mun pa sel mdzad pa'i //",
    "T01TD1164E:237b-8": "'od kyi snang bas nam mkha'i cha kun rnam par 'gengs //",
    "T01TD1164E:237b-9": "bee d'urya yi mtsho ltar mkha' lding gdan la bzhugs //",
    "T01TD1164E:237b-10": "sangs rgyas don yod grub pa de la phyag 'tshal lo //",
    "T01TD1164E:237b-11": "seng ge glang po rta dang rma bya mkha' lding gdan la rdo rje skyil krung bzhugs //",
    "T01TD1164E:237b-12": "sku mdog rim bzhin dkar dang sngo dang ser dang dri med dmar dang ljang gyur cing //",
    "T01TD1164E:237b-13": "byang chub mchog dang sa reg mchog sbyin ting 'dzin mi 'jigs sbyin pa'i phyag rgyas mtshan //",
    "T01TD1164E:237b-14": "rang rigs rin chen cod pan ldan pa'i ye shes lnga yi bdag nyid de la 'dud //",
    "T01TD1164E:237b-15": "de bzhin gshegs pa lnga'i bstod pa rdzogs so /",
    "T01TD1164E:237b-17": "// / rgya gar gyi mkhan po pad+ma ka ra warma dang /",
    "T01TD1164E:237b-18": "zhu chen gyi lo ts'a ba dge slong rin chen bzang pos bsgyur cing zhus te gtan la phab pa//"
}
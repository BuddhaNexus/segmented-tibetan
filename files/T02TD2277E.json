{
    "T02TD2277E:127b-0": "@127b # // rgya gar skad du //",
    "T02TD2277E:127b-1": "bha ba sanytsar n'a ma /",
    "T02TD2277E:127b-2": "bod skad du /",
    "T02TD2277E:127b-3": "dngos po sbyong ba zhes bya ba //",
    "T02TD2277E:127b-4": "sangs rgyas la phyag 'tshal lo //",
    "T02TD2277E:127b-5": "dngos po med la dngos por shis //",
    "T02TD2277E:127b-6": "dngos med skye ba yod ma yin //",
    "T02TD2277E:127b-7": "rtag tu skye ba dngos po nyid //",
    "T02TD2277E:127b-8": "dngos 'khrul nam mkha'i me tog bzhin //",
    "T02TD2277E:127b-9": "mkha' dang mnyam pa'i chos rnams ni //",
    "T02TD2277E:127b-10": "skye ba mkha' dang mnyam nyid mchog / thams cad rang bzhin gyis mkha' mnyam //",
    "T02TD2277E:127b-11": "des na srid ba dam pa'i dngos //",
    "T02TD2277E:127b-12": "rgyu med 'bras bu med pa ste //",
    "T02TD2277E:127b-13": "las kyi rang bzhin yod ma yin //",
    "T02TD2277E:127b-14": "'jig rten pa med 'jig rten med //",
    "T02TD2277E:127b-15": "'di dag thams cad bden ma yin //",
    "T02TD2277E:127b-16": "ma skyes pas ni dngos po gang //",
    "T02TD2277E:127b-17": "ji ltar gzhan las shes bar 'gyur //",
    "T02TD2277E:127b-18": "mo gsham gyi ni bu nyid kyang //",
    "T02TD2277E:127b-19": "de tshe skye bar 'gyur ma yin //",
    "T02TD2277E:127b-20": "'jig rten gzod nas ma skyes te //",
    "T02TD2277E:127b-21": "gang gis kyang ni sprul ma yin //",
    "T02TD2277E:127b-22": "don med 'khrul pa'i 'jig rten 'di //",
    "T02TD2277E:127b-23": "zla ba bzang po'i grong khyer bzhin //",
    "T02TD2277E:127b-24": "'jig rten rnam par rtog las 'byung //",
    "T02TD2277E:127b-25": "rnam rtog sems las byung ba ste //",
    "T02TD2277E:127b-26": "gang phyir lus las sems byung bas //",
    "T02TD2277E:127b-27": "de phyir lus la rnam par brtag / gzugs stong tshor ba rang bzhin med //",
    "T02TD2277E:127b-28": "'du shes med cing 'du byed med //",
    "T02TD2277E:127b-29": "sems byung med cing dngos po med //",
    "T02TD2277E:127b-30": "de phyir mi rtog rang bzhin no //",
    "T02TD2277E:127b-31": "des na sems min chos kyang min //",
    "T02TD2277E:127b-32": "lus min khams la sogs pa min //",
    "T02TD2277E:127b-33": "gnyis su med pa'i lam 'di ni //",
    "T02TD2277E:127b-34": "de nyid rig pa rnams kyis gsungs //",
    "T02TD2277E:127b-35": "dmigs pa med pa'i chos 'di kun //",
    "T02TD2277E:127b-36": "dmigs pa med par rab tu bstan //",
    "T02TD2277E:127b-37": "dmigs pa med pa'i blo byas na //",
    "T02TD2277E:127b-38": "dmigs pa med par 'gyur ba yin //",
    "T02TD2277E:127b-39": "sbyin dang tshul khrims bzod brtson 'grus //",
    "T02TD2277E:127b-40": "bsam gtan las byung bsten par bya //",
    "T02TD2277E:127b-41": "dus mi ring ba nyid na ni //",
    "T02TD2277E:127b-42": "bla med byang chub thob par 'gyur //",
    "T02TD2277E:127b-43": "shes rab thabs la gnas gyur pas //",
    "T02TD2277E:127b-44": "sems can kun la brtse bar bya //",
    "T02TD2277E:128a-0": "@128a * // thams cad mkhyen pa'i go 'phang mchog / lha nyid dus mi ring bar 'thob //",
    "T02TD2277E:128a-1": "'di dag thams cad ming tsam ste //",
    "T02TD2277E:128a-2": "tha snyad tsam du rab tu 'jug / dngos po med la tha dad pa'i //",
    "T02TD2277E:128a-3": "brjod bya yod pa ma yin te //",
    "T02TD2277E:128a-4": "bdag nyid gang dang gang gis ni //",
    "T02TD2277E:128a-5": "chos rnams gang dang gang brtags pa //",
    "T02TD2277E:128a-6": "de ni de la yod min te //",
    "T02TD2277E:128a-7": "chos rnams kyi ni chos nyid de //",
    "T02TD2277E:128a-8": "ming gis ming nyid stong pas na //",
    "T02TD2277E:128a-9": "ming la ming ni yod ma yin //",
    "T02TD2277E:128a-10": "chos rnams thams cad ming med pas //",
    "T02TD2277E:128a-11": "ming ni btags pa tsam nyid do //",
    "T02TD2277E:128a-12": "mi bden par gyur chos 'di dag / brtags pa nyid du rab tu 'jug / gang la brtags pa de med na //",
    "T02TD2277E:128a-13": "stong pa nyid du brtags pa gang //",
    "T02TD2277E:128a-14": "mig gis mthong ba'i gzugs rnams ni //",
    "T02TD2277E:128a-15": "de nyid rig pa zhes de bshad //",
    "T02TD2277E:128a-16": "'jig rten log pa'i nga rgyal can //",
    "T02TD2277E:128a-17": "kun rdzob bden pa zhes 'dir 'jog / gang du tshogs pa'i rkyen mthong ba //",
    "T02TD2277E:128a-18": "'dren pa gsal bar gyur pa yin //",
    "T02TD2277E:128a-19": "blo dang ldan pas don dam la //",
    "T02TD2277E:128a-20": "brtags te grags pa nges par mthong //",
    "T02TD2277E:128a-21": "gzugs ni mig gis mi mthong zhing //",
    "T02TD2277E:128a-22": "yid kyis chos rnams mi rig pa ;",
    "T02TD2277E:128a-23": ";'di ni mchog tu bden pa ste //",
    "T02TD2277E:128a-24": "'jig rten gang gis kyang mi shes //",
    "T02TD2277E:128a-25": "dngos po sbyong ba zhes bya ba slob dpon chen po 'phags pa klu sgrub kyi zhal snga nas mdzad pa rdzogs so /",
    "T02TD2277E:128a-27": "// / rgya gar gyi mkhan po badzra p'a ni dang //",
    "T02TD2277E:128a-28": "bod kyi lo ts'a ba rma ban chos 'bar gyis bsgyur cing zhus te gtan la phab pa'o//"
}